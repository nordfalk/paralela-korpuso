 
LIA MOŜTO LA REĜO DE LA BELGOJ, LA PREZIDANTO DE LA FEDERACIA RESPUBLIKO GERMANIO, LA PREZIDANTO DE LA FRANCA RESPUBLIKO, LA PREZIDANTO DE LA ITALA RESPUBLIKO, ŜIA MOŜTO LA GRANDDUKINO DE LUKSEMBURGIO, ŜIA MOŜTO LA REĜINO DE NEDERLANDO,
 
INTENCANTE starigi la fundamentojn de ĉiam pli firma unuiĝo inter la popoloj de Eŭropo,
 
DECIDINTE certigi la ekonomian kaj socian progreson de siaj landoj per komuna agado por forigi la barojn kiuj dividas Eŭropon,
 
DEKLARANTE kiel esencan celon de siaj klopodoj la daŭran plibonigon de la kondiĉoj sub kiuj iliaj popoloj vivas kaj laboras,
 
KONSCIANTE ke la forigo de la ekzistantaj obstakloj postulas komunan agadon por garantii stabilan ekspansion, ekvilibran komercon kaj lojalan konkurencon,
 
DEZIRANTE plifortigi la unuecon de siaj ekonomioj kaj certigi ties harmonian disvolviĝon, malpliigante la diferencojn inter la diversaj regionoj kaj la postrestintecon de la malpli favorataj regionoj,
 
VOLANTE kontribui, per komuna komerca politiko, al la iompostioma forigo de restriktoj pri internacia komerco,
 
CELANTE konfirmi la solidarecon kiu kunligas Eŭropon kaj la transmarajn landojn, kaj dezirante certigi la disvolviĝon de ties prospero, konforme al la principoj de la Ĉarto de Unuiĝintaj Nacioj,
 
DECIDINTE, per tiu ĉi kunigo de siaj rimedoj, konservi kaj plifirmigi la pacon kaj la liberecon, kaj alvokante la aliajn popolojn de Eŭropo kiuj havas la saman idealon, aliĝi al iliaj streboj,
 
DECIDIS krei EŬROPAN KOMUNUMON kaj por tiu celo nomumis kiel siajn Plenrajtigitojn:
 
LIA MOŜTO LA REĜO DE LA BELGOJ:
Sinjoron Paul-Henri SPAAK, ministron de Eksterlandaj Aferoj;
Baronon J. CH. SNOY ET D'OPPUERS, ĝeneralan sekretarion de la Ministerio de Ekonomiaj Aferoj, prezidanton de la belga delegacio ĉe la Interregistara Konferenco;
 
LA PREZIDANTO DE LA FEDERACIA RESPUBLIKO GERMANIO:
Doktoron Konrad ADENAUER, federacian kancelieron;
Profesoron Doktoron Walter HALLSTEIN, ŝtatsekretarion pri Eksterlandaj Aferoj;
 
LA PREZIDANTO DE LA FRANCA RESPUBLIKO:
Sinjoron Christian PINEAU, ministron de Eksterlandaj Aferoj;
Sinjoron Maurice FAURE, ŝtatsekretarion pri Eksterlandaj Aferoj;
 
LA PREZIDANTO DE LA ITALA RESPUBLIKO:
Sinjoron Antonio SEGNI, prezidanton de la Konsilio de Ministroj;
Profesoron Gaetano MARTINO, ministron de Eksterlandaj Aferoj;
 
ŜIA MOŜTO LA GRANDDUKINO DE LUKSEMBURGIO:
Sinjoron Joseph BECH, prezidanton de la Registaro, ministron de Eksterlandaj Aferoj;
Sinjoron Lambert SCHAUS, ambasadoron, prezidanton de la luksemburga delegacio ĉe la Interregistara Konfenreco;
 
ŜIA MOŜTO LA REĜINO DE NEDERLANDO:
Sinjoron Joseph LUNS, ministron de Eksterlandaj Aferoj;
Sinjoron J. LINTHORST HOMAN, prezidanton de la nederlanda delegacio ĉe la Interregistara Konferenco;
 
KIUJ, interŝanĝinte siajn plenrajtigilojn, agnoskitajn en bona kaj konvena ordo, konsentis pri la sekvantaj dispozicioj.

UNUA PARTO
 
 
PRINCIPOJ

Artikolo 1
 
Per ĉi tiu Traktato, la ALTAJ KONTRAKTAJ PARTIOJ starigas inter si Eŭropan Komunumon.
 
 
Artikolo 2
 
La Komunumo havas kiel taskon, per la starigo de komuna merkato kaj de ekonomia kaj mona unio kaj per la realigo de la komunaj politikoj kaj agadoj menciitaj en Artikoloj 3 kaj 3A, antaŭenigi harmonian kaj ekvilibran disvolviĝon de la ekonomia aktiveco en la tuta Komunumo, daŭrivan kaj seninflacian kreskadon kun respekto al la medio, altgradan konverĝon de ekonomiaj rezultoj, altan nivelon de dungiteco kaj socia protekto, altigon de la vivnivelo kaj vivkvalito, ekonomian kaj socian kunteniĝon kaj solidarecon inter la Membro-Ŝtatoj.
 
 
Artikolo 3
 
Por la celoj menciitaj en Artikolo 2, la agado de la Komunumo ampleksas, laŭ la kondiĉoj kaj ritmo preskribitaj en ĉi tiu Traktato:
a) la forigon, inter la Membro-Ŝtatoj, de la doganoj kaj kvantaj restriktoj pri eniro kaj eliro de varoj, kaj de ĉiuj aliaj aranĝoj kun sama efiko;
b) komunan komercan politikon;
c) internan merkaton, kiun karakterizas la forigo, inter la Membro-Ŝtatoj, de obstakloj al la libera cirkulado de personoj, servoj kaj kapitalo;
d) aranĝojn pri la eniro kaj cirkulado de personoj en la interna merkato, konforme al Artikolo 100C;
e) komunan politikon pri agrikulturo kaj fiŝkaptado;
f) komunan politikon pri transporto;
g) sistemon certigantan ke konkurenco en la interna merkato ne estas misigita;
h) la interproksimigon de la naciaj leĝaroj tiom kiom necesas por la taŭga funkciado de la komuna merkato;
i) politikon en la socia sfero kiu inkluzivas Eŭropan Socian Fonduson;
j) plifortigon de la ekonomia kaj socia kunteniĝo;
k)politikon pri la medio;
l) plifortigon de la konkurenckapablo de la industrio de la Komunumo;
m) antaŭenigon de la esplorado kaj teknologia evoluigo;
n) antaŭenigon al la starigo kaj evoluigo de transeŭropaj retoj;
o) kontribuon al la realigo de alta nivelo de sanprotektado;
p) kontribuon al altkvalitaj edukado kaj klerigado kaj al la florado de la kulturoj de la Membro-Ŝtatoj;
q) politikon pri evolukunlaboro;
r) la asociigon de la transmaraj landoj kaj teritorioj por kreskigi la komercon kaj por kune antaŭenigi ekonomian kaj socian disvolviĝon;
s) kontribuon al la plifortigo de la protektado de la konsumantoj;
t) aranĝojn pri energio, civila protektado kaj turismo.
 
 
Artikolo 3A
 
1.Por la celoj listigitaj en Artikolo 2, la agado de la Membro-Ŝtatoj kaj de la Komunumo inkluzivas, laŭ la kondiĉoj kaj ritmo preskribitaj en ĉi tiu Traktato, la enkondukon de ekonomia politiko kiu estas bazita sur strikta kunordigo de la ekonomiaj politikoj de la Membro-Ŝtatoj, sur la interna merkato kaj sur la difinado de komunaj celoj, kaj aplikata laŭ la principo de malferma merkata ekonomio kun libera konkurenco.
 
2.Tiu agado samtempe inkluzivas, laŭ la kondiĉoj, ritmo kaj proceduroj preskribitaj en ĉi tiu Traktato, la nenuligeblan fiksadon de la valutaj kurzoj cele al la enkonduko de unueca valuto, la Ekuo, kaj la difinadon kaj aplikadon de unuecaj monpolitiko kaj valuta politiko, kies ĉefa celo estas konservi stabilecon de la prezoj kaj, sen difekto al tiu celo, subteni la ĝeneralajn ekonomiajn politikojn en la Komunumo, laŭ la principo de malferma merkata ekonomio kun libera konkurenco.
 
3.Tiu agado de la Membro-Ŝtatoj kaj de la Komunumo implicas respekton al la jenaj gvidaj principoj: stabilaj prezoj, sanaj publikaj financoj kaj monaj kondiĉoj, kaj daŭre financebla pagobilanco.
 
 
Artikolo 3B
 
La Komunumo agas en la limoj de la povoj kaj celoj donitaj al ĝi per ĉi tiu Traktato.
 
En sferoj pri kiuj ĝi ne ekskluzive kompetentas, la Komunumo agas, konforme al la principo de subsidiareco, nur se kaj kiom la celoj de la antaŭvidita agado ne povas esti kontentige atingitaj de la Membro-Ŝtatoj kaj do, pro la amplekso aŭ la efikoj de la antaŭvidita agado, povas esti pli bone atingitaj de la Komunumo.
 
La agado de la Komunumo ne transpasas tion, kio necesas por atingi la celojn de ĉi tiu Traktato.
 
 
Artikolo 4
 
1.La taskojn konfiditajn al la Komunumo plenumas la jenaj institucioj:
--Eŭropa Parlamento,
--Konsilio,
--Komisiono,
--Kortumo,
--Revizora Kortumo.
 
Ĉiu institucio agas en la limoj de la povoj donitaj al ĝi per ĉi tiu Traktato.
 
2.La Konsilion kaj la Komisionon asistas Ekonomia kaj Socia Komitato kaj Komitato de la Regionoj, kiuj havas konsilan rolon.
 
 
Artikolo 4A
 
Laŭ la proceduroj preskribitaj en ĉi tiu Traktato, estas starigitaj Eŭropa Sistemo de Centraj Bankoj (ĉi-poste nomata 'ESCB') kaj Eŭropa Centra Banko (ĉi-poste nomata 'ECB'); ili agas en la limoj de la povoj donitaj al ili de ĉi tiu Traktato kaj de la al ĝi aneksita Statuto de la ESCB kaj la ECB (ĉi-poste nomata 'Statuto de la ESCB').
 
 
Artikolo 4B
 
Estas starigita Eŭropa Investobanko, kiu agas en la limoj de la povoj donitaj al ĝi de ĉi tiu Traktato kaj de la al ĝi aneksita Statuto.
 
 
Artikolo 5
 
La Membro-Ŝtatoj faras ĉiujn ĝeneralajn aŭ specialajn aranĝojn, kiuj konvenas por certigi la plenumon de la devoj rezultantaj el ĉi tiu Traktato aŭ el aktoj de la institucioj de la Komunumo. Ili faciligas la plenumadon de ties tasko.
 
Ili sin detenas de ĉiu aranĝo kiu povus endanĝerigi la efektivigon de la celoj de ĉi tiu Traktato.
 
 
             Artikolo 6
 
Sen difekto al la specialaj dispozicioj de ĉi tiu Traktato, ĉiu diskriminacio pro ŝtataneco sur ĝia aplikokampo estas malpermesita.
 
La Konsilio rajtas, agante laŭ la proceduro de Artikolo 189C, fari regulojn por malpermesi tiajn diskriminaciojn.
 
 
Artikolo 7
 
1.La komuna merkato estas progresive starigata dum transira periodo de dek du jaroj.
 
La transira periodo konsistas el tri etapoj de po kvar jaroj; la daŭro de ĉiu etapo povas esti ŝanĝita konforme al la sube menciitaj kondiĉoj.
 
2.Al ĉiu etapo apartenas aro da agoj samtempe komencendaj kaj plenumendaj.
 
3.La transiro de la unua etapo al la dua dependas de tio, ĉu la esenco de la celoj eksplicite fiksitaj en ĉi tiu Traktato por la unua etapo efektive atingiĝis kaj ĉu, kun rezervo pri la esceptoj kaj proceduroj preskribitaj en ĉi tiu Traktato, la devoj plenumiĝis.
 
Tion konstatas la Konsilio, fine de la kvara jaro, decidante unuanime surbaze de raporto de la Komisiono. Membro-Ŝtato tamen ne rajtas malebligi unuanimecon pro neplenumo de siaj propraj devoj. Se mankas unuanimeco, la unua etapo aŭtomate plilongiĝas unu jaron.
 
Je la fino de la kvina jaro, la Konsilio faras la konstaton laŭ la samaj kondiĉoj. Se mankas unuanimeco, la unua etapo aŭtomate plilongiĝas unu plian jaron.
 
Je la fino de la sesa jaro, la Konsilio faras la konstaton laŭ kvalifikita plimulto surbaze de raporto de la Komisiono.
 
4.En templimo de unu monato post la laste menciita voĉdono, ĉiu Membro-Ŝtato aparteninta al la malplimulto, aŭ, se la postulita plimulto ne atingiĝis, ĉiu Membro-Ŝtato rajtas peti la Konsilion nomumi arbitracian instancon, kies decido ligos ĉiujn Membro-Ŝtatojn kaj la instituciojn de la Komunumo. Tiu instanco konsistas el tri membroj, kiujn nomumas la Konsilio unuanime laŭ propono de la Komisiono.
 
Se la Konsilio ne nomumas la membrojn de la arbitracia instanco en la templimo de unu monato post la peto tion fari, ilin nomumas la Kortumo en nova templimo de unu monato.
 
La arbitracia instanco elektas mem sian prezidanton.
 
Ĝi verdiktas en templimo de ses monatoj ekde la dato de la voĉdono de la Konsilio menciita en la lasta alineo de paragrafo 3.
 
5. La dua kaj tria etapoj ne povas esti plilongigitaj aŭ malplilongigitaj krom per unuanima decido de la Konsilio laŭ propono de la Komisiono.
 
6.Neniu dispozicio en la antaŭaj paragrafoj povas igi la transiran periodon daŭri pli ol dek kvin jarojn post la ekvalidiĝo de ĉi tiu Traktato.
 
7.Kun rezervo pri la esceptoj aŭ derogoj preskribitaj en ĉi tiu Traktato, la fino de la transira periodo estas la lasta dato kiam ĉiuj faritaj reguloj devas ekvalidiĝi kaj ĉiuj aranĝoj necesaj por starigi la komunan merkaton devas efektiviĝi.
 
 
Artikolo 7A
 
La Komunumo alprenas aranĝojn por progresive starigi la internan merkaton dum periodo kiu finiĝas la 31an de decembro 1992, konforme al la dispozicioj de tiu ĉi Artikolo kaj de Artikoloj 7B, 7C, 28, Artikolo 57, paragrafo 2, Artikolo 59, Artikolo 70, paragrafo 1, kaj Artikoloj 84, 99, 100A kaj 100B kaj sen difekto al la aliaj dispozicioj de ĉi tiu Traktato.
 
La interna merkato konsistas el areo sen internaj limoj en kiu la libera cirkulado de varoj, personoj, servoj kaj kapitalo estas certigata laŭ la dispozicioj de ĉi tiu Traktato.
 
 
Artikolo 7B
 
La Komisiono raportas al la Konsilio antaŭ la 31a de decembro 1988 kaj antaŭ la 31a de decembro 1990 pri la progreso de la laboroj por realigi la internan merkaton en la templimo preskribita en Artikolo 7A.
 
La Konsilio, agante per kvalifikita plimulto laŭ propono de la Komisiono, difinas la gvidliniojn kaj kondiĉojn kiuj necesas por certigi ekvilibran progreson en ĉiuj koncernaj sektoroj.
 
 
Artikolo 7C
 
Kiam ĝi formulas siajn proponojn por realigi la celojn de Artikolo 7A, la Komisiono prenas en konsideron la fortostreĉojn postulatajn de iuj ekonomioj kun malsamaj evoluniveloj dum la periodo de starigo de la interna merkato kaj povas proponi taŭgajn dispoziciojn.
 
Se tiuj dispozicioj ricevas la formon de derogoj, ili devas havi dumtempan karakteron kaj kiel eble plej malmulte perturbi la funkciadon de la komuna merkato.

DUA PARTO
 
 
CIVITANECO DE LA UNIO

Artikolo 8
 
1.Estas kreita civitaneco de la Unio.
 
Civitano de la Unio estas ĉiu, kiu havas ŝtatanecon de Membro-Ŝtato.
 
2.La civitanoj de la Unio havas la rajtojn kaj devojn kiujn preskribas ĉi tiu Traktato.
 
 
Artikolo 8A
 
1.Ĉiu civitano de la Unio havas la rajton libere moviĝi kaj restadi sur la teritorio de la Membro-Ŝtatoj, kun rezervo pri la limoj kaj kondiĉoj kiujn preskribas ĉi tiu Traktato kaj la dispozicioj faritaj por apliki ĝin.
 
2.La Konsilio povas fari dispoziciojn por faciligi la uzadon de la rajtoj menciitaj en paragrafo 1; krom kiam ĉi tiu Traktato alie preskribas, la Konsilio agas unuanime laŭ propono de la Komisiono kaj akirinte la konsenton de la Eŭropa Parlamento.
 
 
Artikolo 8B
 
1.Ĉiu civitano de la Unio kiu rezidas en Membro-Ŝtato kies ŝtatano li ne estas havas aktivan kaj pasivan elektorajton ĉe municipaj elektoj en la Membro-Ŝtato kie li rezidas, laŭ la samaj kondiĉoj kiel la ŝtatanoj de tiu Ŝtato. Ĉi tiu rajto estas uzota laŭ la detalaj reguloj farotaj antaŭ la 31a de decembro 1994 de la Konsilio aganta unuanime laŭ propono de la Komisiono kaj konsultinte la Eŭropan Parlamenton; ĉi tiuj reguloj povas enhavi derogojn, kiam tion pravigas specifaj problemoj de iu Membro-Ŝtato.
 
2.Sen difekto al Artikolo 138, paragrafo 3, kaj la dispozicioj faritaj por apliki ĝin, ĉiu civitano de la Unio kiu rezidas en Membro-Ŝtato kies ŝtatano li ne estas havas aktivan kaj pasivan elektorajton ĉe elektoj por la Eŭropa Parlamento en la Membro-Ŝtato kie li rezidas, laŭ la samaj kondiĉoj kiel la ŝtatanoj de tiu Ŝtato. Ĉi tiu rajto estas uzota laŭ la detalaj reguloj farotaj antaŭ la 31a de decembro 1993 de la Konsilio aganta unuanime laŭ propono de la Komisiono kaj konsultinte la Eŭropan Parlamenton; ĉi tiuj reguloj povas enhavi derogojn, kiam tion pravigas specifaj problemoj de iu Membro-Ŝtato.
 
 
Artikolo 8C
 
Ĉiu civitano de la Unio rajtas, sur la teritorio de tria lando kie ne estas reprezentata la Membro-Ŝtato kies ŝtatano li estas, je la protekto de la diplomataj kaj konsulaj instancoj de ĉiu ajn Membro-Ŝtato laŭ la samaj kondiĉoj kiel ŝtatanoj de tiu Ŝtato. Antaŭ la 31a de decembro 1993 la Membro-Ŝtatoj interkonsentas pri la necesaj reguloj kaj komencas la internaciajn traktadojn necesajn por tiu protekto.
 
 
Artikolo 8D
 
Ĉiu civitano de la Unio havas la rajton peticii al la Eŭropa Parlamento konforme al Artikolo 138D.
 
Ĉiu civitano de la Unio rajtas direkti sin al la mediaciisto enoficigita konforme al Artikolo 138E.
 
 
Artikolo 8E
 
La Komisiono raportas al la Eŭropa Parlamento, al la Konsilio kaj al la Ekonomia kaj Socia Komitato antaŭ la 31a de decembro 1993, kaj poste ĉiun trian jaron, pri la aplikado de la dispozicioj de ĉi tiu Parto. Tiu raporto prenas en konsideron la evoluon de la Unio.
 
Sur tiu bazo, kaj sen difekto al la aliaj dispozicioj de ĉi tiu Traktato, por kompletigi la rajtojn preskribitajn en ĉi tiu Parto la Konsilio povas, agante unuanime laŭ propono de la Komisiono kaj konsultinte la Eŭropan Parlamenton, fari dispoziciojn kiujn ĝi rekomendas al la Membro-Ŝtatoj por alpreno laŭ iliaj respektivaj konstituciaj preskriboj.

TRIA PARTO
 
 
LA POLITIKOJ DE LA KOMUNUMO

TITOLO I
 
 
La libera cirkulado de varoj

Artikolo 9
 
1.La Komunumo baziĝas sur doganunuiĝo kiu ampleksas ĉiun interŝanĝon de varoj kaj implicas la malpermeson inter Membro-Ŝtatoj de doganoj je importoj kaj eksportoj kaj de ĉiuj pagoj kun sama efiko, kaj la enkondukon de komuna dogantarifo en iliaj rilatoj kun triaj landoj.
 
2.La dispozicioj de Ĉapitro 1, Unua Sekcio, kaj de Ĉapitro 2 de ĉi tiu Titolo aplikiĝas al la produktoj originantaj en la Membro-Ŝtatoj kaj la produktoj venantaj el triaj landoj kiuj libere cirkulas en la Membro-Ŝtatoj.
 
 
Artikolo 10
 
1.Produktoj venantaj el tria lando estas konsiderataj libere cirkuli en Membro-Ŝtato, se la importformalaĵoj estas plenumitaj kaj la pagendaj doganoj aŭ pagoj kun sama efiko estas enkasigitaj en tiu Membro-Ŝtato, kaj se tiuj doganoj aŭ pagoj kun sama efiko ne estas plene aŭ parte ristornitaj.
 
2.Antaŭ la fino de la unua jaro post la ekvalidiĝo de ĉi tiu Traktato, la Komisiono difinas la metodojn de administra kunlaboro por la aplikado de Artikolo 9, paragrafo 2, atentante la bezonon laŭeble redukti la formalajojn truditajn al komerco.
 
Antaŭ la fino de la unua jaro post la ekvalidiĝo de ĉi tiu Traktato, la Komisiono difinas la dispoziciojn aplikeblajn, en komerco inter Membro-Ŝtatoj, al varoj originantaj en alia Membro-Ŝtato por kies fabrikado estas uzitaj produktoj pri kiuj la eksportanta Membro-Ŝtato ne enkasigis la aplikeblajn doganojn aŭ pagojn kun sama efiko aŭ plene aŭ parte ristornis tiujn doganojn aŭ pagojn.
 
Alprenante ĉi tiujn dispoziciojn, la Komisiono atentas la regulojn por la forigo de la doganoj interne de la Komunumo kaj por la progresiva aplikado de la komuna dogantarifo.
 
 
Artikolo 11
 
La Membro-Ŝtatoj alprenas ĉiujn konvenajn dispoziciojn por ebligi al la registaroj plenumi, en la fiksita tempo, la devojn rilate al doganoj kiuj fontas el ĉi tiu Traktato.

ĈAPITRO 1
 
LA DOGANUNUIĜO
 
 
Unua Sekcio
 
Forigo de doganoj inter la Membro-Ŝtatoj
 
 
Artikolo 12
 
La Membro-Ŝtatoj sin detenas enkonduki inter si novajn doganojn je importo aŭ eksporto aŭ pagojn kun sama efiko, kaj plialtigi tiujn kiujn ili aplikas en siaj reciprokaj komercaj rilatoj.
 
 
Artikolo 13
 
1.Dum la transira periodo, la doganoj je importo validaj inter la Membro-Ŝtatoj estas progresive forigitaj fare de ili, konforme al la Artikoloj 14 kaj 15.
 
2.La pagojn kun sama efiko kiel la doganoj je importo ili progresive forigas dum la transira periodo. La Komisiono fiksas per direktivoj la ritmon de tiu forigo. Ĝi agas laŭ la reguloj en Artikolo 14, paragrafoj 2 kaj 3, kaj laŭ la direktivoj alprenitaj de la Konsilio konforme al Artikolo 14, paragrafo 2.
 
 
Artikolo 14
 
1.Por ĉiu produkto, la baza dogano al kiu sinsekvaj reduktoj devas aplikiĝi, estas la dogano aplikata la 1-an de januaro 1957.
 
2.La datoj por la reduktoj fiksiĝas jene:
a) dum la unua etapo, la unua redukto efektiviĝas unu jaron post la ekvalidiĝo de ĉi tiu Traktato; la dua dek ok monatojn poste; la tria en la fino de la kvara jaro post la ekvalidiĝo de ĉi tiu Traktato;
b) dum la dua etapo, unua redukto efektiviĝas dek ok monatojn post la komenco de tiu etapo; dua redukto efektiviĝas dek ok monatojn post la antaŭa, tria redukto unu jaron poste;
c) la restantaj reduktoj fariĝas dum la tria etapo; la Konsilio, per kvalifikita plimulto laŭ propono de la Komisiono fiksas ties datojn per direktivoj.
 
3.Okaze de la unua redukto, la Membro-Ŝtatoj validigas inter si por ĉiu produkto doganon egalan al la baza dogano minus 10 %.
 
Okaze de ĉiu posta redukto, ĉiu Membro-Ŝtato devas redukti ĉiujn siajn doganojn tiamaniere ke la totala doganenspezo, tia kia ĝi estas difinita en paragrafo 4, malpliiĝas je 10 %, sed kondiĉe ke la redukto je ĉiu produkto estu almenaŭ egala al 5 % de la baza dogano.
 
Por la produktoj je kiuj ankoraŭ ekzistas dogano pli alta ol 30 %, ĉiu redukto tamen devas esti almenaŭ 10 % de la baza dogano.
 
4.Por ĉiu Membro-Ŝtato la totala dogan-enspezo menciita en paragrafo 3 kalkuliĝas tiel ke oni multiplikas per la bazaj doganoj la valoron de la varoj importitaj el aliaj Membro-Ŝtatoj dum la jaro 1956.
 
5. Specialaj problemoj, kiujn kaŭzas la aplikado de la ĉi-supraj paragrafoj, estas solvitaj per direktivoj kiujn alprenas la Konsilio per kvalifikita plimulto laŭ propono de la Komisiono.
 
6.La Membro-Ŝtatoj raportas al la Komisiono pri la maniero, laŭ kiu la ĉi-supraj reguloj pri la reduktado de la doganoj estas aplikitaj. Ili strebas ke la doganreduktiĝo je ĉiu produkto atingu:
--je la fino de la unua etapo, minimume 25 % de la baza dogano;
--je la fino de la dua etapo, minimume 50 % de la baza dogano.
 
Se la Komisiono konstatas ke ekzistas danĝero ke la celoj difinitaj en Artikolo 13 kaj la procentoj fiksitaj en ĉi tiu paragrafo ne povas atingiĝi, ĝi faras al la Membro-Ŝtatoj ĉiujn konvenajn rekomendojn.
 
7.La dispoziciojn de ĉi tiu Artikolo rajtas ŝanĝi la Konsilio agante unuanime laŭ propono de la Komisiono kaj post konsulto de la Parlamento.
 
 
Artikolo 15
 
1.Sendepende de la dispozicioj de Artikolo 14, ĉiu Membro-Ŝtato rajtas, dum la transira periodo, tute aŭ parte suspendi la aplikadon de doganoj al produktoj importitaj el aliaj Membro-Ŝtatoj. Ĝi informas pri tio la aliajn Membro-Ŝtatojn kaj la Komisionon.
 
2.La Membro-Ŝtatoj sin deklaras pretaj redukti siajn doganojn rilate al la aliaj Membro-Ŝtatoj pli rapide ol antaŭvidite en Artikolo 14, se ilia ĝenerala ekonomia situacio kaj la situacio de la koncerna sektoro tion permesas.
 
Tiucele la Komisiono faras rekomendojn al la Membro-Ŝtatoj.
 
 
Artikolo 16
 
La Membro-Ŝtatoj forigas inter si la doganojn je eksporto kaj la pagojn kun sama efiko plej malfrue en la fino de la unua etapo.
 
 
Artikolo 17
 
1.La dispozicioj de Artikoloj 9 ĝis 15, paragrafo 1 aplikiĝas al la doganoj kun fiska karaktero. Tiuj pagoj tamen enkalkuliĝas por kalkuli nek la totalan doganenspezon nek la redukton de la tuto de la doganoj menciitaj en Artikolo 14, paragrafoj 3 kaj 4.
 
Tiuj pagoj estas malpliigataj, ĉe ĉiu redukto, je almenaŭ 10 % de la baza dogano. La Membro-Ŝtatoj, povas redukti ilin pli rapide ol preskribite en Artikolo 14.
 
2. Antaŭ la fino de la unua jaro post la ekvalidiĝo de ĉi tiu Traktato, la Membro-Ŝtatoj informas la Komisionon pri siaj doganoj kun fiska karaktero.
 
3.La Membro-Ŝtatoj konservas la eblecon anstataŭigi ĉi tiujn doganojn per interna imposto, konforme al la dispozicioj de Artikolo 95.
 
4.Se la Komisiono konstatas ke la anstataŭigo de dogano kun fiska karaktero renkontas gravajn malfacilajojn en iu Membro-Ŝtato, ĝi rajtigas tiun Ŝtaton konservi tiun doganon, kondiĉe ke ĝi forigu ĝin plej malfrue ses jarojn post la ekvalidiĝo de ĉi tiu Traktato. Tian rajtigon necesas peti antaŭ la fino de la unua jaro post la ekvalidiĝo de ĉi tiu Traktato.
 
 
Dua Sekcio
 
Starigo de la komuna dogantarifo
 
 
Artikolo 18
 
La Membro-Ŝtatoj sin deklaras pretaj kontribui al la disvolviĝo de la internacia komerco kaj al la reduktado de baroj je komerco farante interkonsentojn, sur bazo de reciprokeco kaj ambaŭflankaj avantaĝoj, por redukti la doganojn sub la ĝeneralan nivelon kiun ili povus pretendi pro starigo de doganunuiĝo inter si.
 
 
Artikolo 19
 
1.Laŭ la kondiĉoj kaj limoj ĉi-sube preskribitaj, la doganoj laŭ la komuna dogantarifo estas je la nivelo de la aritmetika mezumo de la doganoj aplikataj en la kvar doganteritorioj kiuj konsistigas la Komunumon.
 
2.La doganoj prenataj kiel bazo por kalkuli tiun mezumon estas tiuj aplikataj de la Membro-Ŝtatoj la 1-an de januaro 1957.
 
Tamen, koncerne la italan tarifon, la aplikata dogano estas la dogano sen konsidero pri la dumtempa redukto de 10 %. Krome, ĉe rubrikoj por kiuj la itala tarifo enhavas konvencian doganon, ĉi tiu anstataŭas la aplikatan doganon ĉi-supre difinitan kondiĉe ke la konvencia dogano ne superas la aplikatan je pli ol 10 %. Kiam la konvencia dogano superas la tiel difinitan aplikatan je pli ol 10 %, ĉi tiu aplikata dogano plus 10 % estas prenata kiel bazo por kalkuli la aritmetikan mezumon.
 
Koncerne la rubrikojn en Listo A, la doganoj tie listigitaj anstataŭas la aplikatajn doganojn por kalkuli la aritmetikan mezumon.
 
3.La doganoj laŭ la komuna dogantarifo ne rajtas superi:
a)  3 % por la produktoj en la tarifrubrikoj de Listo B,
b) 10 % por la produktoj en la tarifrubrikoj de Listo C,
c) 15 % por la produktoj en la tarifrukriboj de Listo D,
d) 25 % por la produktoj en la tarifrukbrikoj de Listo E; kiam por tiuj produktoj la tarifo de la Beneluks-landoj enhavas doganon kiu ne superas 3 %, tiu dogano estas altigita al 12 % por kalkuli la aritmetikan mezumon.
 
4.Listo F fiksas la doganojn aplikendajn al la tie listigitaj produktoj.
 
5. La listoj de tarifrubrikoj menciitaj en ĉi tiu artikolo kaj en Artikolo 20 troviĝas en Anekso I de ĉi tiu Traktato.
 
 
Artikolo 20
 
La doganoj aplikendaj al la produktoj de Listo G, estas fiksataj per intertraktado inter la Membro-Ŝtatoj. Ĉiu Membro-Ŝtato rajtas aldoni aliajn produktojn al tiu listo ĝis valoro de maksimume 2 % de la totala valoro de siaj importoj el triaj landoj dum la jaro 1956.
 
La Komisiono faras ĉiujn konvenajn iniciatojn por ke tiuj intertraktadoj komenciĝu antaŭ la fino de la dua jaro post la ekvalidiĝo de ĉi tiu Traktato kaj finiĝu antaŭ la fino de la unua etapo.
 
Se por iuj produktoj interkonsento ne estas atingebla en ĉi tiuj tempolimoj, la Konsilio, laŭ propono de la Komisiono, agante unuanime ĝis la fino de la dua etapo kaj poste per kvalifikita plimulto, fiksas la doganojn de la komuna dogantarifo.
 
 
Artikolo 21
 
1.Teknikaj malfacilajoj, kiuj leviĝas en la aplikado de la Artikoloj 19 kaj 20, solviĝas, dum la du jaroj ekde la ekvalidiĝo de ĉi tiu Traktato, per direktivoj, kiujn alprenas la Konsilio per kvalifikita plimulto, laŭ propono de la Komisiono.
 
2.Antaŭ la fino de la unua etapo, aŭ plej malfrue kiam la doganoj estas fiksitaj, la Konsilio decidas, per kvalifikita plimulto laŭ propono de la Komisiono, pri ĝustigoj postulataj de la interna harmonio de la komuna dogantarifo pro apliko de la Artikoloj 19 kaj 20; ĝi atentas precipe pri la grado de prilaboro de la diversaj varoj al kiuj aplikiĝas la tarifo.
 
 
Artikolo 22
 
La Komisiono fiksas, dum la du jaroj ekde la ekvalidiĝo de ĉi tiu Traktato, kiom la doganoj kun fiska karaktero menciitaj en Artikolo 17, paragrafo 2, estu konsiderataj por kalkuli la aritmetikan mezumon preskribitan en Artikolo 19, paragrafo 1. Ĝi atentas la protektan efikon kiun tiuj doganoj povas havi.
 
Plej malfrue ses monatojn post ĉi tiu fiksado, ĉiu Membro-Ŝtato rajtas peti ke la proceduro menciita en Artikolo 20 estu aplikata al la koncerna produkto, sed en tiu kazo la limo preskibita en tiu artikolo ne estas aplikebla al tiu Ŝtato.
 
 
Artikolo 23
 
1.Por la iompostioma enkonduko de la komuna dogantarifo, la Membro-Ŝtatoj ŝanĝas siajn tarifojn aplikendajn al triaj landoj jene:
a) por la tarifrubrikoj kies doganoj efektive aplikataj la 1-an de januaro 1957 ne diferencas je pli ol 15 % de la doganoj laŭ la komuna dogantarifo, ĉi tiuj doganoj aplikiĝas je la fino de la kvara jaro post la ekvalidiĝo de ĉi tiu Traktato;
b) en la aliaj kazoj, ĉiu Membro-Ŝtato aplikas je la sama dato doganon kiu reduktas je 30 % la diferencon inter la dogano aplikata je la 1-a de januaro 1957 kaj tiu de la komuna dogantarifo;
c) je la fino de la dua etapo ĉi tiu diferenco denove reduktiĝas je 30 %;
d) koncerne la tarifrubrikojn kies doganoj laŭ la komuna dogantarifo ankoraŭ ne estas konataj je la fino de la unua etapo, ĉiu Membro-Ŝtato ekaplikas la doganojn kiuj rezultus el la aplikado de la reguloj de ĉi tiu paragrafo maksimume ses monatojn post decido de la Konsilio konforme al Artikolo 20.
 
2.Membro-Ŝtato kiu ricevis rajtigon laŭ Artikolo 17, paragrafo 4, ne devas apliki la antaŭajn dispoziciojn al la koncernaj tarifrubrikoj dum la valideco de tiu rajtigo. Kiam la rajtigo finiĝas, la koncerna Membro-Ŝtato aplikas la doganon kiu rezultas el la aplikado de la reguloj de la ĉi-antaŭa paragrafo.
 
3.La komuna dogantarifo aplikiĝas en sia tuto plej malfrue je la fino de la transira periodo.
 
 
Artikolo 24
 
Membro-Ŝtato rajtas ŝanĝi siajn doganojn pli rapide ol preskribite en Artikolo 23, por konformigi ilin al la komuna dogantarifo.
 
 
Artikolo 25
 
1.Se la Komisiono konstatas ke la produktado en Membro-Ŝtatoj de iuj produktoj de Listoj B, C kaj D ne kontentigas la bezonojn de unu el la Membro-Ŝtatoj, kaj se tiu kontentigo tradicie dependas en konsiderinda grado de importoj el triaj landoj, la Konsilio, agante per kvalifikita plimulto laŭ propono de la Komisiono, donas al tiu Membro-Ŝtato tarifkontingentojn je reduktita aŭ nula dogano.
 
La kontingentoj ne rajtas havi tian amplekson ke oni devus timi translokiĝon de aktivecoj malfavore al aliaj Membro-Ŝtatoj.
 
2.Rilate al la produktoj de Listo E, kaj al tiuj de Listo G, por kiuj la tarifo estas fiksita laŭ la proceduro menciita en Artikolo 20, paragrafo 3, la Komisiono donas al ĉiu koncernata Membro-Ŝtato, laŭ ties peto, tarifkontingenton je reduktita aŭ nula dogano, se ŝanĝo en la provizfontoj aŭ nesufiĉa provizado en la Komunumo povus havi malutilajn sekvojn por la prilaboraj industrioj de tiu Membro-Ŝtato.
 
La kontingentoj ne rajtas havi tian amplekson ke oni devus timi translokiĝon de aktivecoj malfavore al aliaj Membro-Ŝtatoj.
 
3.Rilate al la produktoj listigitaj en Anekso II de ĉi tiu Traktato, la Komisiono povas rajtigi ĉiun Membro-Ŝtaton tute aŭ parte suspendi la enkasigon de la aplikendaj doganoj, aŭ doni al ĝi tarifkontingenton, je reduktita aŭ nula dogano, kondiĉe ke ne povas rezulti el tio gravaj perturboj sur la merkato de la koncernaj produktoj.
 
4.La Komisiono periode ekzamenas la tarifkontingentojn donitajn laŭ ĉi tiu Artikolo.
 
 
Artikolo 26
 
La Komisiono povas rajtigi Membro-Ŝtaton kiu frontas specialajn malfacilajojn, prokrasti la malaltigon aŭ plialtigon laŭ Artikolo 23 de la doganoj de iuj rubrikoj de sia tarifo.
 
La rajtigo povas esti donita nur por limigita periodo, kaj nur por tarifrubrikoj kiuj, sume, reprezentas ne pli ol 5 % de la valoro de importoj de la koncerna Ŝtato el triaj landoj dum la lasta jaro por kiu statistikaj informoj estas disponeblaj.
 
 
Artikolo 27
 
Antaŭ la fino de la unua etapo, la Membro-Ŝtatoj, interproksimigas, tiom kiom necesas, siajn leĝajn, reglamentajn kaj administrajn dispoziciojn pri doganaj aferoj. Tiucele la Komisiono faras ĉiujn konvenajn rekomendojn al la Membro-Ŝtatoj.
 
 
Artikolo 28
 
Ĉiujn aŭtonomajn modifojn aŭ suspendojn de doganoj de la komuna dogantarifo decidas la Konsilio, agante per kvalifikita plimulto laŭ propono de la Komisiono.
 
 
Artikolo 29
 
Plenumante la taskojn konfiditajn al ĝi laŭ ĉi tiu Sekcio, la Komisiono estas gvidata de
a) la neceso antaŭenigi la komercon inter la Membro-Ŝtatoj kaj triaj landoj;
b) la evoluo de la konkurenckondiĉoj interne de la Komunumo, tiom kiom tiu evoluo kreskigas la konkurenckapablon de la entreprenoj;
c) la bezonoj de la Komunumo je provizo de krudmaterialoj kaj duonfinitaj produktoj; ĉi-rilate la Komisiono zorgas ne misigi inter la Membro-Ŝtatoj la konkurenckondiĉojn por finitaj produktoj;
d) la neceso eviti gravajn perturbojn en la ekonomioj de la Membro-Ŝtatoj, kaj certigi racian disvolviĝon de la produktado kaj ekspansion de la konsumado en la Komunumo.

ĈAPITRO 2
 
FORIGO DE KVANTAJ RESTRIKTOJ INTER LA MEMBRO-ŜTATOJ
 
 
Artikolo 30
 
Kvantaj restriktoj pri importoj, kaj ĉiuj aranĝoj kun sama efiko, estas malpermesitaj inter la Membro-Ŝtatoj, kun rezervo pri la ĉi-subaj dispozicioj.
 
 
Artikolo 31
 
La Membro-Ŝtatoj sin detenas enkonduki inter si novajn kvantajn restriktojn kaj aranĝojn kun sama efiko.
 
Tiu devo tamen rilatas nur al la nivelo de liberigo atingita konforme al la decidoj de la Konsilio de la Organizo por Eŭropa Ekonomia Kunlaboro de la 14-a de januaro 1955. La Membro-Ŝtatoj komunikas al la Komisiono, plej malfrue ses monatojn post la ekvalidiĝo de ĉi tiu Traktato, siajn listojn de la produktoj liberigitaj konforme al ĉi tiuj decidoj. La Membro-Ŝtatoj firmigas inter si ĉi tiujn listojn.
 
 
Artikolo 32
 
La Membro-Ŝtatoj sin detenas plirestriktigi en siaj reciprokaj komercaj rilatoj la kontingentojn kaj aranĝojn kun sama efiko ekzistantajn je la dato de ekvalidiĝo de ĉi tiu Traktato.
 
Tiuj kontingentoj devas esti forigitaj plej malfrue je la fino de la transira periodo. Dum tiu periodo ili estas progresive forigataj laŭ la ĉi-subaj dispozicioj.
 
 
Artikolo 33
 
1.Unu jaron post la ekvalidiĝo de ĉi tiu Traktato, ĉiu Membro-Ŝtato transformas ĉiujn dulaterajn kontingentojn malfermitajn por Membro-Ŝtatoj en tutecajn kontingentojn sendiskriminacie malfermajn por ĉiuj aliaj Membro-Ŝtatoj.
 
Je la sama dato, la Membro-Ŝtatoj pliigas la tuton de la tiel starigitaj tutecaj kontingentoj je minimume 20 % de ilia totala valoro kompare kun la antaŭa jaro. Dume la tuteca kontingento por ĉiu produkto estas pliigita je minimume 10 %.
 
La kontingentoj estas pliigataj ĉiujare, laŭ la samaj reguloj kaj je la samaj proporcioj kompare kun la antaŭa jaro.
 
La kvara pliigo okazas je la fino de la kvara jaro post la ekvalidiĝo de ĉi tiu Traktato; la kvina, unu jaron post la komenco de la dua etapo.
 
2.Kiam, por produkto ne liberigita, la tuteca kontingento ne atingas 3 % de la nacia produktado de la koncerna ŝtato, kontingento egala al minimume 3 % de tiu produktado estas starigita plej malfrue unu jaron post la ekvalidiĝo de ĉi tiu Traktato. Ĉi tiu kontingento estas pliigita ĝis 4 % post la dua jaro, kaj ĝis 5 % post la tria jaro. Poste la koncerna Membro-Ŝtato pliigas la kontingenton ĉiujare je minimume 15 %.
 
Se ne ekzistas nacia produktado, la Komisiono per decido fiksas konvenan kontingenton.
 
3.Je la fino de la deka jaro, ĉiu kontingento devas egali al minimume 20 % de la nacia produktado.
 
4.Se la Komisiono per decido konstatas, ke dum du sinsekvaj jaroj la importoj de iu produkto estis malpli ol la malfermita kontingento, tiu tuteca kontingento ne povas esti konsiderata por kalkuli la totalan valoron de la tutecaj kontingentoj. En tiu kazo, la Membro-Ŝtato nuligas la kontingentadon de la koncerna produkto.
 
5. Por la kontingentoj kiuj superas 20 % de la nacia produktado de la koncerna produkto, la Konsilio rajtas, agante per kvalifikita plimulto laŭ propono de la Komisiono, malpliigi la minimumon de 10 % preskribitan en paragrafo 1. Ĉi tiu modifo tamen ne tuŝas la devon pliigi la totalan valoron de la tutecaj kontingentoj je 20 % ĉiujare.
 
6.Membro-Ŝtatoj kiuj pli ol plenumis siajn devojn rilate al la nivelo de liberigo atingita en aplikado de la decidoj de la Konsilio de la Organizo por Eŭropa Ekonomia Kunlaboro de la 14-a januaro 1955 rajtas kunkalkuli la sumon de la aŭtonome liberigitaj importoj, kiam ili kalkulas la totalan ĉiujaran pliigon de 20 % preskribitan en paragrafo 1. Ĉi tiu kalkulado bezonas anticipan aprobon de la Komisiono.
 
7.La Komisiono faras direktivojn, kiuj fiksas la proceduron kaj la ritmon laŭ kiuj la Membro-Ŝtatoj forigas inter si la aranĝojn kun sama efiko kiel kontingentoj ekzistantajn je la dato de la ekvalidiĝo de ĉi tiu Traktato.
 
8.Se la Komisiono konstatas ke la aplikado de ĉi tiu artikolo, kaj speciale de la dispozicioj pri procentoj, ne certigas la progresivecon de la forigado preskribita en la dua alineo de Artikolo 32, la Konsilio rajtas, agante laŭ propono de la Komisiono, unuanime dum la dua etapo kaj per kvalifikita plimulto poste, modifi la proceduron de ĉi tiu artikolo kaj, speciale, pliigi la fiksitajn procentojn.
 
 
Artikolo 34
 
1.Kvantaj restriktoj pri eksportoj, kaj ĉiuj aranĝoj kun sama efiko, estas malpermesitaj inter la Membro-Ŝtatoj.
 
2.Plej malfrue je la fino de la unua etapo, la Membro-Ŝtatoj forigas ĉiujn kvantajn restriktojn pri eksportoj kaj ĉiujn aranĝojn kun sama efiko ekzistantajn je la ekvalidiĝo de ĉi tiu Traktato.
 
 
Artikolo 35
 
La Membro-Ŝtatoj sin deklaras pretaj forigi siajn kvantajn restriktojn pri importoj al kaj eksportoj el aliaj Membro-Ŝtatoj pli rapide ol preskribite en la ĉi-supraj artikoloj, se ilia ĝenerala ekonomia situacio kaj la situacio de la koncerna sektoro tion permesas.
 
Tiucele la Komisiono faras rekomendojn al la koncernaj Ŝtatoj.
 
 
Artikolo 36
 
La dispozicioj de Artikoloj 30 ĝis 34 ne estas baro kontraŭ malpermesoj aŭ restriktoj pri importoj, eksportoj aŭ transitoj kiujn pravigas motivoj de publika moraleco, publika ordo, publika sekureco, protektado de la sano kaj vivo de personoj, bestoj aŭ plantoj, protektado de naciaj trezoroj arte, historie aŭ arkeologie valoraj, aŭ protektado de industria kaj komerca proprieto. Tiuj malpermesoj aŭ restriktoj tamen rajtas esti nek rimedo de arbitra diskriminacio, nek maskita restrikto pri komerco inter la Membro-Ŝtatoj.
 
 
Artikolo 37
 
1.La Membro-Ŝtatoj progresive adaptas siajn naciajn komercajn monopolojn tiel ke, je la fino de la transira periodo, ne eblas diskriminacio inter ŝtatanoj de la Membro-Ŝtatoj rilate al la kondiĉoj de provizado kaj vendado.
 
La dispozicioj de ĉi tiu artikolo aplikiĝas al ĉiu organo per kiu Membro-Ŝtato, jure aŭ fakte, rekte aŭ nerekte regas, gvidas aŭ konsiderinde influas importojn aŭ eksportojn inter Membro-Ŝtatoj. Ĉi tiuj dispozicioj same aplikiĝas al la monopoloj kiujn Ŝtato delegis.
 
2.La Membro-Ŝtatoj sin detenas enkonduki iun ajn novan aranĝon kiu kontraŭas la principojn menciitajn en paragrafo 1, aŭ kiu restriktas la amplekson de la artikoloj pri la forigo de doganoj kaj de kvantaj restriktoj inter la Membro-Ŝtatoj.
 
3.La ritmo de la aranĝoj menciitaj en paragrafo 1 devas esti adaptita al la forigo, preskribita en Artikoloj 30 ĝis 34, de la kvantaj restriktoj pri tiuj samaj produktoj.
 
Se produkto estas submetita al nacia komerca monopolo en nur unu aŭ kelkaj Membro-Ŝtatoj, la Komisiono povas rajtigi la aliajn Membro-Ŝtatojn apliki protektajn aranĝojn ĝis la efektivigo de adaptado menciita en paragrafo 1; la Komisiono fiksas la kondiĉojn kaj detalojn de tiaj aranĝoj.
 
4.Se komerca monopolo havas regulojn por plifaciligi la surmerkatigon aŭ valorigon de agrikulturaj produktoj, necesas certigi en la aplikado de la reguloj de ĉi tiu artikolo ekvivalentajn garantiojn por la laboreblecoj kaj la vivnivelo de la koncernaj produktantaj, kun atento pri la ritmo de la eblaj adaptoj kaj de la necesaj specialiĝoj.
 
5. La devoj de la Membro-Ŝtatoj validas nur tiom, kiom ili estas akordigeblaj kun ekzistantaj internaciaj interkonsentoj.
 
6.Ekde la unua etapo la Komisiono faras rekomendojn pri la maniero kaj la ritmo de la adaptiĝo preskribita en ĉi tiu artikolo.

TITOLO II
 
 
Agrikulturo

Artikolo 38
 
1.La komuna merkato ampleksas ankaŭ la agrikulturon kaj la komercon pri agrikulturaj produktoj. Agrikulturaj produktoj signifas la produktojn de la grundo, de bestbredado kaj de fiŝado, kaj la produktojn el unuagrada prilaborado kiuj rekte rilatas al tiuj produktoj.
 
2.Se ne kontraŭe preskribite en la Artikoloj 39 ĝis 46, la reguloj por la starigo de la komuna merkato aplikiĝas al la agrikulturaj produktoj.
 
3.La produktoj submetitaj al la dispozicioj de la Artikoloj 39 ĝis 46 estas listigitaj en Anekso II de ĉi tiu Traktato. Ene de du jaroj post la ekvalidiĝo de ĉi tiu Traktato, la Konsilio tamen decidas, per kvalifikita plimulto laŭ propono de la Komisiono, kiuj produktoj estas aldonendaj al ĉi tiu listo.
 
4.La funkciadon kaj disvolviĝon de la komuna merkato por la agrikulturaj produktoj devas akompani la starigo de komuna agrikultura politiko de la Membro-Ŝtatoj.
 
 
Artikolo 39
 
1.La komuna agrikultura politiko celas:
a) kreskigi la produktivecon de la agrikulturo per antaŭenigo de teknika progreso kaj per certigo de racia disvolviĝo de la agrikultura produktado kaj optimuma utiligo de la produktofaktoroj, speciale la laboro;
b) tiel certigi konvenan vivnivelon al la agrikultura loĝantaro, speciale per pliigo de la individua enspezo de la personoj laborantaj en la agrikulturo;
c) stabiligi la merkatojn;
d) certigi la provizadon;
e) certigi liveradon al konsumantoj je konvenaj prezoj.
 
2.En ellaborado de la komuna agrikultura politiko kaj de la specialaj metodoj por ties aplikado estas prenataj en konsideron:
a) la aparta karaktero de agrikulturaj laboroj, kiu rezultas el la socia strukturo de la agrikulturo kaj la strukturaj kaj naturaj diferencoj inter la diversaj agrikulturaj regionoj;
b) la neceso, realigi iom post iom la taŭgajn ĝustigojn;
c) la fakto, ke en la Membro-Ŝtatoj la agrikulturo estas sektoro intime ligita kun la ekonomio kiel tuto.
 
 
Artikolo 40
 
1.Membro-Ŝtatoj iom post iom dum la transira periodo kreas la komunan agrikulturan politikon kaj realigas ĝin plej malfrue je la fino de tiu periodo.
 
2.Por atingi la celojn menciitajn en Artikolo 39, estos starigita komuna organizo de la agrikulturaj merkatoj.
 
Depende de la koncernaj produktoj, ĉi tiu organizo havas unu el la sekvaj formoj:
a) komunaj reguloj pri konkurenco;
b) deviga kunordigo de la diversaj naciaj merkatorganizoj;
c) eŭropa merkatorganizo.
 
3.La komuna organizo starigita konforme al paragrafo 2 povas inkluzivi ĉiujn aranĝojn necesajn por atingi la celojn difinitajn en Artikolo 39, precipe reguligojn de prezoj, subvenciojn por la produktado kaj por la vendado de la diversaj produktoj, sistemojn de stokado kaj de transprenado kaj komunajn mekanismojn por stabiligi importojn kaj eksportojn.
 
La komuna organizo devas limigi sin al la celoj menciitaj en Artikolo 39 kaj malebligi ĉian diskriminacion inter produktantoj aŭ konsumantoj de la Komunumo.
 
Eventuala komuna prezpolitiko devas baziĝi sur komunaj kriterioj kaj unuecaj kalkulmetodoj.
 
4.Por ebligi al la komuna organizo menciita en paragrafo 2 atingi siajn celojn, povas kreiĝi unu aŭ pluraj agrikulturaj orientigaj kaj garantiaj fondusoj.
 
 
Artikolo 41
 
Por atingi la celojn difinitajn en Artikolo 39, povas esti aranĝataj en la kadro de la komuna agrikultura politiko:
a) efika kunordigo de klopodoj en la sferoj de profesia klerigado, esplorado kaj disvastigo de agrikulturaj scioj; ĉi tio povas inkluzivi komunan financadon de projektoj aŭ institucioj;
b) komunaj agadoj por antaŭenigi la konsumadon de tiuj produktoj.
 
 
Artikolo 42
 
La dispozicioj de la Ĉapitro pri la reguloj pri konkurenco aplikiĝas al la produktado kaj la komercado de agrikulturaj produktoj nur tiom, kiom difinas la Konsilio, kun atento pri la celoj menciitaj en Artikolo 39, en la kadro de la dispozicioj de Artikolo 43, paragrafoj 2 kaj 3, kaj konforme al la tie preskribita proceduro.
 
La Konsilio povas precipe permesi subvenciojn :
a) por protekti entreprenojn, kiujn malfavoras strukturaj aŭ naturaj kondiĉoj;
b) en la kadro de programoj de ekonomia evoluigo.
 
 
Artikolo 43
 
1.Por ellabori la gvidajn liniojn de komuna agrikultura politiko, la Komisiono kunvokas, tuj kiam ĉi tiu Traktato ekvalidiĝas, konferencon de la Membro-Ŝtatoj por kompari ties agrikulturajn politikojn, precipe farante bilancon pri ties rimedoj kaj bezonoj.
 
2.Atentante la laboron de la konferenco menciita en paragrafo 1, la Komisiono konsultinte la Ekonomian kaj Socian Komitaton, prezentas en templimo de du jaroj post la ekvalidiĝo de ĉi tiu Traktato proponojn pri la ellaborado kaj la realigo de la komuna agrikultura politiko, inkluzive de la anstataŭigo de la naciaj organizoj per unu el la formoj de komuna organizo menciitaj en Artikolo 40, paragrafo 2, kaj por la realigo de la aranĝoj specifitaj en ĉi tiu Titolo.
 
Tiuj proponoj devas atenti la interdependecon de la agrikulturaj demandoj menciitaj en ĉi tiu Titolo.
 
Laŭ propono de la Komisiono kaj konsultinte la Eŭropan Parlamenton, la Konsilio, agante unuanime dum la unuaj du etapoj kaj poste per kvalifikita plimulto, faras reglamentojn, direktivojn aŭ decidojn, sen difekto al la rekomendoj kiujn ĝi eventuale donas.
 
3.La Konsilio rajtas, agante per kvalifikita plimulto kaj konforme al paragrafo 2, anstataŭigi la naciajn merkatorganizojn per la komuna organizo menciita en Artikolo 40, paragrafo 2, se:
a) la komuna organizo donas al la Membro-Ŝtatoj kiuj kontraŭas ĉi tiun aranĝon kaj kiuj havas propran organizon por la koncerna produktado, ekvivalentajn garantiojn por la laboreblecoj kaj la vivnivelo de la koncernaj produktantoj, kun atento al la ritmo de la eblaj adaptoj kaj de la necesaj specialiĝoj;
b) tiu organizo certigas por la komerco interne de la Komunumo kondiĉojn analogajn al tiuj kiuj ekzistas sur nacia merkato.
 
4.Se komuna organizo estas starigita por iuj krudmaterialoj antaŭ ol ekzistas komuna organizo por la respondaj prilaboritaj produktoj, krudmaterialoj rajtas importiĝi el ekster la Komunumo se ili estas uzataj por produktoj eksportotaj al triaj landoj.
 
 
Artikolo 44
 
1.Kiom la progresiva forigo de doganoj kaj kvantaj restriktoj inter la Membro-Ŝtatoj povus rezultigi prezojn kiuj endanĝerigus la celojn fiksitajn en Artikolo 39, ĉiu Membro-Ŝtato rajtas, dum la transira periodo, apliki al iuj produktoj, sendiskriminacie kaj anstataŭ kontingentoj, ĝis tia grado ke ne malhelpiĝas la ekspansiado de la komerco menciita en Artikolo 45, paragrafo 2, sistemon de minimumaj prezoj sub kiuj la importoj povas esti :
--ĉu portempe suspendataj aŭ reduktataj,
--ĉu submetataj al la kondiĉo ke ili estu je prezo pli alta ol la minimuma prezo por la koncerna produkto.
 
En la dua kazo la minimuma prezo ne inkluzivas la doganojn.
 
2.La minimumaj prezoj rajtas nek kaŭzi malpliigon de la komerco ekzistanta inter la Membro-Ŝtatoj je ekvalidiĝo de ĉi tiu Traktato, nek obstakli la progresivan ekspansion de tiu komerco. La minimumaj prezoj ne rajtas aplikiĝi tiel ke ili obstaklas la estiĝon de natura prefero inter la Membro-Ŝtatoj.
 
3.Tuj kiam ĉi tiu Traktato ekvalidiĝas, la Konsilio fiksas, laŭ propono de la Komisiono, objektivajn kriteriojn por la starigo de sistemoj de minimumaj prezoj kaj por la fiksado de tiaj prezoj.
 
Ĉi tiuj kriterioj speciale atentas la mezajn naciajn produktokostojn en la Membro-Ŝtato aplikanta la minimuman prezon, la situacion de la diversaj entreprenoj rilate al tiuj mezaj kostoj, kaj la neceson antaŭenigi la iompostioman plibonigon de la agrikultura praktiko kaj la adaptojn kaj specialiĝojn necesajn interne de la komuna merkato.
 
La Komisiono ankaŭ proponas proceduron por revizii ĉi tiujn kriteriojn por atenti kaj akceli teknikan progreson kaj iom post iom interproksimigi la prezojn interne de la komuna merkato.
 
Ĉi tiuj kriterioj kaj la reviziproceduro devas esti fiksitaj de la Konsilio unuanime dum la unuaj tri jaroj post la ekvalidiĝo de ĉi tiu Traktato.
 
4.Ĝis la momento kiam efektiviĝas la decido de la Konsilio, la Membro-Ŝtatoj rajtas fiksi minimumajn prezojn, kondiĉe ke ili antaŭe informu pri tio la Komisionon kaj la aliajn Membro-Ŝtatojn por ebligi al ili fari siajn rimarkojn.
 
Tuj kiam la Konsilio faris sian decidon, la Membro-Ŝtatoj fiksas la minimumajn prezojn surbaze de la kriterioj starigitaj laŭ la ĉi-supraj dispozicioj.
 
La Konsilio, agante per kvalifikita plimulto laŭ propono de la Komisiono, rajtas ĝustigi decidojn faritajn de la Membro-Ŝtatoj kiuj ne konformas al la tiel difinitaj kriterioj.
 
5. Ekde la komenco de la tria etapo, se ankoraŭ ne eblis fiksi la menciitajn objektivajn kriteriojn por iuj produktoj, la Konsilio rajtas, agante per kvalifikita plimulto laŭ propono de la Komisiono, modifi la minimumajn prezojn aplikatajn al tiuj produktoj.
 
6.Je la fino de la transira periodo estas farita etato de la ankoraŭ ekzistantaj minimumaj prezoj. La Konsilio, agante laŭ propono de la Komisiono per plimulto de naŭ voĉoj konforme al la valoroj preskribitaj en la unua alineo de Artikolo 148, paragrafo 2, fiksas la sistemon aplikendan en la kadro de la komuna agrikultura politiko.
 
 
Artikolo 45
 
1.Ĝis kiam la naciaj organizoj estas anstataŭigitaj per unu el la formoj de komuna organizo menciitaj en Artikolo 40, paragrafo 2, la komerco pri produktoj, pri kiuj ekzistas en iuj Membro-Ŝtatoj:
--dispozicioj celantaj garantii al naciaj produktantoj merkaton por iliaj produktoj, kaj
--importbezonoj,
estas evoluigata per la starigo de longdaŭraj interkonsentoj aŭ kontraktoj inter importantaj kaj eksportantaj Membro-Ŝtatoj.
 
Ĉi tiuj interkonsentoj aŭ kontraktoj devas celi la iompostioman forigon de ĉiu diskriminacio en la apliko de tiuj dispozicioj al la diversaj produktantoj de la Komunumo.
 
Tiuj interkonsentoj aŭ kontraktoj estas starigitaj dum la dua etapo; la principo de reciprokeco estas atentenda.
 
2.Koncerne kvantojn, tiuj interkonsentoj aŭ kontraktoj baziĝas sur la meza volumeno da komerco pri la koncernaj produktoj inter la Membro-Ŝtatoj dum la tri jaroj antaŭ la ekvalidiĝo de ĉi tiu Traktato, kaj antaŭvidas kreskon de tiu volumeno en la limoj de la ekzistantaj bezonoj, kun atento pri la tradiciaj komercofluoj.
 
Koncerne prezojn, tiuj interkonsentoj aŭ kontraktoj ebligas al la produktantoj vendi la konsentitajn kvantojn je prezoj kiuj iom post iom proksimiĝas al la prezoj pagataj al naciaj produktantoj sur la enlanda merkato de la aĉetanta lando.
 
Ĉi tiu proksimiĝo devas okazi laŭeble plej regule kaj plene efektiviĝi plej malfrue je la fino de la transira periodo.
 
La prezojn fiksas la koncernaj partioj per intertraktoj en la kadro de direktivoj kiujn faras la Komisiono por la aplikado de la du antaŭaj alineoj.
 
Se la unua etapo estas plilongigita, tiuj interkonsentoj aŭ kontraktoj estas plu plenumataj laŭ la kondiĉoj aplikendaj en la fino de la kvara jaro post la ekvalidiĝo de ĉi tiu Traktato, dum la devo kreskigi la kvantojn kaj proksimigi la prezojn suspendiĝas ĝis la transiro al la dua etapo.
 
La Membro-Ŝtatoj utiligas ĉiujn eblojn, pri kiuj ili disponas laŭ siaj leĝaroj, precipe rilate al importpolitiko, por garantii la starigon kaj plenumon de tiuj interkonsentoj aŭ kontraktoj.
 
3.Tiom, kiom la Membro-Ŝtatoj bezonas krudmaterialojn por fabriki produktojn eksportotajn ekster la Komunumon konkurence kun la produktoj de triaj landoj, tiuj interkonsentoj aŭ kontraktoj ne rajtas obstakli la ĉi-celan importadon de krudmaterialoj el triaj landoj. Ĉi tiu dispozicio tamen ne aplikiĝas se la Konsilio unuanime decidas aljuĝi la pagojn necesajn por kompensi la diferencon inter la pli alta prezo pagita por varoj ĉi-cele importitaj surbaze de tiuj interkonsentoj aŭ kontraktoj kaj la liveroprezo de la samaj varoj aĉetitaj sur la monda merkato.
 
 
Artikolo 46
 
Se en Membro-Ŝtato produkto estas submetita al nacia merkatorganizo aŭ al interna regularo kun sama efiko kiu influas la konkurencan pozicion de simila produktado en alia Membro-Ŝtato, la Membro-Ŝtato aplikas kompensan pagon je la importo de tiu produkto el la Membro-Ŝtato kie ekzistas tia organizo aŭ regularo, krom se tiu Ŝtato aplikas kompensan pagon je eksporto.
 
La Komisiono fiksas ĉi tiujn pagojn je la nivelo necesa por restarigi la ekvilibron; ĝi povas ankaŭ rajtigi aliajn aranĝojn, kies kondiĉojn kaj detalojn ĝi difinas.
 
 
Artikolo 47
 
Koncerne la taskojn plenumendajn de la Ekonomia kaj Socia Komitato laŭ ĉi tiu Titolo, ties agrikultura sekcio estas je la dispono de la Komisiono por prepari, konforme al Artikoloj 197 kaj 198, la interkonsiliĝojn de la Komitato.

TITOLO III
 
 
La libera cirkulado
de personoj, servoj kaj
kapitalo

ĈAPITRO 1
 
LABORISTOJ
 
 
Artikolo 48
 
1.La libera cirkulado de laboristoj interne de la Komunumo estas efektivigita plej malfrue je la fino de la transira periodo.
 
2.Ĝi implicas la forigon de ĉiu diskriminacio bazita sur ŝtataneco inter laboristoj de la Membro-Ŝtatoj, koncerne dungitecon, laborpagon kaj aliajn laborkondiĉojn.
 
3.Ĝi implicas la rajton, kun rezervo pri limigoj pravigitaj pro motivoj de publika ordo, publika sekureco kaj publika sano :
a) respondi al efektivaj dungofertoj;
b) tiucele libere moviĝi sur la teritorio de la Membro-Ŝtatoj;
c) restadi en unu el la Membro-Ŝtatoj por tie okupi laborpostenon konforme al la leĝaj, reglamentaj kaj administraj dispozicioj kiuj validas por la laboristoj de tiu Ŝtato;
d) loĝadi sur la teritorio de Membro-Ŝtato okupinte tie laborpostenon, sub kondiĉoj kiujn fiksas la Komisiono en plenumreglamentoj.
 
4.La dispozicioj de ĉi tiu Artikolo ne aplikiĝas al postenoj ĉe publikaj instancoj.
 
 
Artikolo 49
 
Tuj post la ekvalidiĝo de ĉi tiu Traktato la Konsilio, agante laŭ la proceduro de Artikolo 189B kaj konsultinte la Ekonomian kaj Socian Komitaton, faras per direktivoj aŭ reglamentoj la aranĝojn necesajn por efektivigi iom post iom la liberan cirkuladon de laboristoj kiel difinitan en Artikolo 48, precipe:
a) certigante intiman kunlaboron inter la naciaj instancoj pri laboro;
b) forigante laŭplane kaj progresive tiujn administrajn procedurojn kaj praktikojn kaj la atendoperiodojn por aliri disponeblajn laborpostenojn kiuj rezultas ĉu el la interna leĝaro ĉu el interkonsentoj antaŭe faritaj inter Membro-Ŝtatoj kaj kies pluekzisto obstaklus la liberan cirkuladon de laboristoj;
c) forigante laŭplane kaj progresive ĉiujn atendoperiodojn kaj aliajn restriktojn preskribitajn ĉu de la interna leĝaro ĉu de interkonsentoj antaŭe faritaj inter Membro-Ŝtatoj, kiuj trudas al laboristoj de aliaj Membro-Ŝtatoj aliajn kondiĉojn por la libera elekto de laborposteno ol al laboristoj de la koncerna Ŝtato;
d) starigante adekvatajn mekanismojn por kontaktigi laborproponojn kaj laborpostulojn kaj faciligi ties ekvilibriĝon sub kondiĉoj, kiuj evitigas gravajn minacojn kontraŭ la vivnivelo kaj la laboreblecoj en la diversaj regionoj kaj industrioj.
 
 
Artikolo 50
 
La Membro-Ŝtatoj antaŭenigas, en la kadro de komuna programo, la interŝanĝadon de junaj laboristoj.
 
 
Artikolo 51
 
La Konsilio, agante unuanime laŭ propono de la Komisiono, faras sur la kampo de socia sekureco la aranĝojn necesajn por efektivigi la liberan cirkuladon de laboristoj; tiucele ĝi starigas sistemon kiu certigas al migrantaj laboristoj kaj iliaj dependaj familianoj:
a) por akirado kaj konservado de la rajto je prestaĵoj, kaj por kalkulado de ties sumo, kunkalkulon de ĉiuj periodoj kiujn la diversaj naciaj leĝaroj prenas en konsideron;
b) pagadon de la prestaĵoj al personoj rezidantaj sur la teritorioj de la Membro-Ŝtatoj.

ĈAPITRO 2
 
LA RAJTO JE ESTABLIĜO
 
 
Artikolo 52
 
En la kadro de la ĉi-subaj dispozicioj, la restriktoj pri la libera establiĝo de ŝtatanoj de iu Membro-Ŝtato sur la teritorio de alia Membro-Ŝtato estas progresive forigataj dum la transira periodo. Tiu progresiva forigo ankaŭ aplikiĝas al la restriktoj pri la starigo de agentejoj, branĉoj aŭ filioj fare de ŝtatanoj de Membro-Ŝtato establitaj sur la teritorio de Membro-Ŝtato.
 
La libereco de establiĝo inkluzivas la aliron al kaj praktikadon de memstaraj aktivadoj kaj la starigon kaj administradon de entreprenoj, precipe kompaniojn en la senco de la dua alineo de Artikolo 58, laŭ la kondiĉoj difinitaj de la leĝaro de la lando de establiĝo por la propraj ŝtatanoj, kun rezervo pri la dispozicioj de la Ĉapitro pri kapitalo.
 
 
Artikolo 53
 
La Membro-Ŝtatoj ne enkondukas novajn restriktojn pri la establiĝo sur sia teritorio de ŝtatanoj de aliaj Membro-Ŝtatoj, krom se alie preskribite en ĉi tiu Traktato.
 
 
Artikolo 54
 
1.Antaŭ la fino de la unua etapo la Konsilio, agante unuanime laŭ propono de la Komisiono kaj konsultinte la Ekonomian kaj Socian Komitaton kaj la Eŭropan Parlamenton, starigas ĝeneralan programon por la forigo de la restriktoj pri la libereco de establiĝo interne de la Komunumo. La Komisiono submetas sian proponon al la Konsilio dum la unuaj du jaroj de la unua etapo.
 
La programo fiksas, por ĉiu kategorio de aktivadoj, la ĝeneralajn kondiĉojn por la efektivigo de la libereco de establiĝo, kaj precipe ties etapojn.
 
2.Por plenumi la ĝeneralan programon aŭ, se tia programo ne ekzistus, por plenumi etapon en la efektivigo de la libereco de establiĝo rilate al difinita aktivado, la Konsilio agas per direktivoj laŭ la proceduro de Artikolo 189B kaj konsultinte la Ekonomian kaj Socian Komitaton.
 
3.La Konsilio kaj la Komisiono plenumas la funkciojn kiujn ili ricevas laŭ la ĉi-supraj dispozicioj, precipe :
a) prioritate traktante, ĝenerale, aktivadojn ĉe kiuj la libereco de establiĝo estas speciale utila kontribuo al la disvolviĝo de produktado kaj komerco;
b) certigante intiman kunlaboron inter la kompetentaj naciaj administracioj por ekkoni la specialajn situaciojn interne de la Komunumo de la diversaj koncernaj aktivadoj;
c) forigante tiujn administrajn procedurojn kaj praktikojn rezultantajn ĉu el la interna leĝaro ĉu el interkonsentoj antaŭe faritaj inter la Membro-Ŝtatoj, kies pluekzisto obstaklus la liberecon de establiĝo;
d) zorgante ke la dungitoj el unu Membro-Ŝtato laborantaj sur la teritorio de alia Membro-Ŝtato povu resti sur tiu teritorio por tie labori memstare se ili plenumas la kondiĉojn kiujn ili devus plenumi se ili venus en ĉi tiun Ŝtaton en la momento kiam ili volas komenci tian aktivadon;
e) ebligante al ŝtatano de unu Membro-Ŝtato akiri kaj ekspluati nemoveblaĵojn situantajn sur la teritorio de alia Membro-Ŝtato, tiom kiom tio ne lezas la principojn de Artikolo 39, paragrafo 2;
f) aplikante la progresivan forigon de la restriktoj je la libereco de establiĝo, en ĉiu traktata branĉo de aktivado, kaj al la kondiĉoj por la starigo, sur la teritorio de Membro-Ŝtato, de agentejoj, branĉoj aŭ filioj kaj al la kondiĉoj por la eniro de oficistoj de la ĉefa establaĵo en la gvidajn kaj kontrolajn organojn de tiuj agentejoj, branĉoj kaj filioj;
g) kunordigante, tiom kiom necesas, la garantiojn kiujn la Membro-Ŝtatoj postulas, por protekti la interesojn kaj de asociiĝintoj kaj de triaj personoj, de kompanioj en la senco de la dua alineo de Artikolo 58, kun la celo igi tiujn garantiojn ekvivalentaj;
h) zorgante ke la kondiĉoj de establiĝo ne estu misigitaj per subvencioj de Membro-Ŝtatoj.
 
 
Artikolo 55
 
La dispozicioj de ĉi tiu Ĉapitro ne aplikiĝas en difinita Membro-Ŝtato al aktivadoj kiuj en tiu Ŝtato estas ligitaj, eĉ se nur okaze, kun la plenumado de publika aŭtoritato.
 
La Konsilio, agante per kvalifikita plimulto laŭ propono de la Komisiono, rajtas decidi ke la dispozicioj de ĉi tiu Ĉapitro ne aplikiĝas al iuj aktivadoj.
 
 
Artikolo 56
 
1.La preskriboj de ĉi tiu Ĉapitro kaj la aranĝoj faritaj laŭ ili, ne difektas la aplikeblon de la leĝaj, reglamentaj kaj administraj dispozicioj kiuj starigas specialajn aranĝojn por eksterlandanoj kaj kiujn pravigas motivoj de publika ordo, publika sekureco kaj publika sano.
 
2.Antaŭ la fino de la transira periodo, la Konsilio, agante unuanime laŭ propono de la Komisiono kaj konsultinte la Eŭropan Parlamenton, faras direktivojn por la kunordigo de la ĉi-supre menciitaj leĝaj, reglamentaj kaj administraj dispozicioj. Post la fino de la unua etapo tamen, la Konsilio, agante laŭ la proceduro de Artikolo 189B, faras direktivojn por la kunordigo de la dispozicioj kiuj en ĉiu Membro-Ŝtato estas reglamentaj aŭ administraciaj.
 
 
Artikolo 57
 
1.Por faciligi la aliron al kaj praktikadon de memstaraj aktivadoj, la Konsilio, agante laŭ la proceduro de Artikolo 189B, faras direktivojn por la reciproka agnosko de diplomoj, atestoj kaj aliaj kvalifikoj.
 
2.Samcele, la Konsilio faras antaŭ la fino de la transira periodo direktivojn por la kunordigo de la leĝaj, reglamentaj kaj administraj dispozicioj de la Membro-Ŝtatoj pri la aliro al kaj praktikado de memstaraj aktivadoj. La Konsilio agas unuanime, laŭ propono de la Komisiono kaj konsultinte la Eŭropan Parlamenton, pri direktivoj kies plenumo en almenaŭ unu Membro-Ŝtato implicas ŝanĝon en la ekzistantaj leĝaj principoj de la regularo pri profesioj rilate al klerigado kaj la alirkondiĉoj por naturaj personoj. En la aliaj kazoj la Konsilio agas laŭ la proceduro de Artikolo 189B.
 
3.Koncerne la medicinajn, paramedicinajn kaj farmaciajn profesiojn, la progresiva forigo de la restriktoj dependos de la kunordigo de la kondiĉoj por ilia praktikado en la diversaj Membro-Ŝtatoj.
 
 
Artikolo 58
 
Kompanioj starigitaj konforme al la leĝaro de Membro-Ŝtato kaj havantaj sian laŭstatutan sidejon, sian centran administracion aŭ sian ĉefan establaĵon interne de la Komunumo, estas egaligitaj, por la aplikado de ĉi tiu Ĉapitro, al naturaj personoj kiuj estas ŝtatanoj de la Membro-Ŝtatoj.
 
Kompanioj signifas kompaniojn starigitajn laŭ civila aŭ komerca juro, inkluzive de kooperaj societoj, kaj aliaj juraj personoj submetataj al publika aŭ privata juro, escepte de tiuj kiuj ne celas profiton.

ĈAPITRO 3
 
SERVOJ
 
 
Artikolo 59
 
En la kadro de la ĉi-subaj dispozicioj, la restriktoj pri la libereco plenumi servojn interne de la Komunumo estas progresive forigataj dum la transira periodo por ŝtatanoj de Membro-Ŝtatoj establitaj en alia lando de la Komunumo ol tiu de la persono al kiu la servo estas destinita.
 
La Konsilio, agante per kvalifikita plimulto laŭ propono de la Komisiono, rajtas vastigi la dispoziciojn de ĉi tiu Ĉapitro al servoplenumantoj kiuj estas ŝtatanoj de tria lando kaj estas establitaj interne de la Komunumo.
 
 
Artikolo 60
 
Servoj en la senco de ĉi tiu Traktato estas servoj plenumataj normale kontraŭ pago, tiom kiom ilin ne regas la dispozicioj pri la libera cirkulado de varoj, kapitalo kaj personoj.
 
Servoj inkluzivas precipe :
a) aktivadojn de industria karaktero,
b) aktivadojn de komerca karaktero,
c) metiajn aktivadojn,
d) aktivadojn de la liberaj profesioj.
 
Sen difekto al la dispozicioj de la Ĉapitro pri la rajto je establiĝo, servoplenumanto rajtas, por plenumi sian servon, praktiki dumtempe sian aktivadon en la lando kie la servo plenumiĝas laŭ la samaj kondiĉoj kiujn tiu lando preskribas al siaj propraj ŝtatanoj.
 
 
Artikolo 61
 
1.La liberan cirkuladon de servoj sur la kampo de transporto regas la dispozicioj de la Titolo pri transporto.
 
2.La liberigo de bankaj kaj asekuraj servoj ligitaj kun moviĝoj de kapitalo devas realiĝi harmonie kun la progresiva liberaligo de la kapitalcirkulado.
 
 
Artikolo 62
 
Krom se alie difinite en ĉi tiu Traktato, la Membro-Ŝtatoj ne enkondukas novajn restriktojn je la libereco plenumi servojn efektive atingita je la dato de ekvalidiĝo de ĉi tiu Traktato.
 
 
Artikolo 63
 
1.Antaŭ la fino de la unua etapo la Konsilio, agante unuanime laŭ propono de la Komisiono kaj konsultinte la Ekonomian kaj Socian Komitaton kaj la Eŭropan Parlamenton, starigas ĝeneralan programon por la forigo de la restriktoj ekzistantaj interne de la Komunumo je la libera plenumado de servoj. La Komisiono submetas sian proponon al la Konsilio dum la unuaj du jaroj de la unua etapo.
 
La programo fiksas, por ĉiu kategorio de servoj, la ĝeneralajn kondiĉojn kaj la etapojn de ilia liberigo.
 
2.Por plenumi la ĝeneralan programon aŭ, se tia programo ne ekzistas, por plenumi etapon en la liberigo de difinita servo, la Konsilio, laŭ propono de la Komisiono kaj konsultinte la Ekonomian kaj Socian Komitaton kaj la Eŭropan Parlamenton, agas per direktivoj, unuanime antaŭ la fino de la unua etapo kaj poste per kvalifikita plimulto.
 
3.La proponoj kaj decidoj menciitaj en paragrafoj 1 kaj 2 ĝenerale traktas prioritate tiujn servojn kiuj rekte influas la produktokostojn aŭ kies liberigo helpas faciligi la varcirkuladon.
 
 
Artikolo 64
 
La Membro-Ŝtatoj sin deklaras pretaj liberigi la servojn pli ol ili estas devigataj laŭ la direktivoj alprenitaj laŭ Artikolo 63, paragrafo 2, se ilia ĝenerala ekonomia situacio kaj la situacio de la koncerna sektoro tion permesas.
 
Tiucele la Komisiono faras rekomendojn al la koncernaj Membro-Ŝtatoj.
 
 
Artikolo 65
 
Dum la restriktoj je la libera plenumado de servoj ne estas forigitaj, ĉiu Membro-Ŝtato aplikas ilin sen diferencigo laŭ ŝtataneco aŭ rezidejo al ĉiuj plenumantoj de servoj en la senco de la unua alineo de Artikolo 59.
 
 
Artikolo 66
 
La dispozicioj de Artikoloj 55 ĝis 58 aplikiĝas al la kampo regata de ĉi tiu Ĉapitro.

ĈAPITRO 4
 
KAPITALO KAJ PAGADOJ
 
 
Artikolo 67
 
1.Dum la transira periodo kaj kiom necesas por la bona funkciado de la komuna merkato, la Membro-Ŝtatoj progresive forigas inter si ĉiujn restriktojn je moviĝoj de kapitalo apartenanta al personoj rezidantaj en la Membro-Ŝtatoj, kaj ĉiujn diskriminaciojn bazitajn sur la ŝtataneco aŭ la rezidejo de la partioj aŭ sur la loko de la investo.
 
2.La kurantaj pagoj rilataj al moviĝoj de kapitalo inter la Membro-Ŝtatoj estas liberigitaj je ĉiuj restriktoj plej malfrue je la fino de la unua etapo.
 
 
Artikolo 68
 
1.Rilate al la aferoj traktitaj en ĉi tiu Ĉapitro, la Membro-Ŝtatoj donas laŭeble plej liberale tiujn devizpermesojn kiuj ankoraŭ necesas post la ekvalidiĝo de ĉi tiu Traktato.
 
2.Kiam Membro-Ŝtato aplikas al la moviĝoj de kapitalo liberigitaj konforme al la dispozicioj de ĉi tiu Ĉapitro sian internan regularon pri la kapitalmerkato kaj kredito, ĝi faras tion sendiskriminacie.
 
3.Pruntoj por rekte aŭ nerekte financi Membro-Ŝtaton aŭ ties regionajn aŭ lokajn aŭtoritatojn rajtas emisiiĝi aŭ plasiĝi en aliaj Membro-Ŝtatoj nur se la koncernaj Ŝtatoj konsentis pri tio. Ĉi tiu dispozicio ne obstaklas la aplikon de Artikolo 22 de la Protokolo pri la Statuto de la Eŭropa Investobanko.
 
 
Artikolo 69
 
Agante laŭ propono de la Komisiono, kiu tiucele konsultas la Monan Komitaton menciitan en Artikolo 105, la Konsilio faras, unuanime dum la unuaj du etapoj kaj poste per kvalifikita plimulto, la direktivojn necesajn por progresiva plenumo de la dispozicioj de Artikolo 67.
 
 
Artikolo 70
 
1.Koncerne la moviĝojn de kapitalo inter la Membro-Ŝtatoj kaj triaj landoj, la Komisiono proponas al la Konsilio aranĝojn por la progresiva kunordigo de la devizpolitikoj de la Membro-Ŝtatoj. Tiucele la Konsilio, agante per kvalifikita plimulto, faras direktivojn. Ĝi klopodas atingi laŭeble altan gradon de liberaligo. Unuanimeco necesas por aranĝoj, kiuj reprezentas retropaŝon rilate al la liberaligo de moviĝoj de kapitalo.
 
2.Se la aranĝoj alprenitaj konforme al paragrafo 1 ne ebligas la eliminon de diferencoj inter la devizreguloj de la Membro-Ŝtatoj kaj se tiuj diferencoj instigas personojn rezidantajn en unu el la Membro-Ŝtatoj uzi la eblecojn de transpago interne de la Komunumo antaŭviditajn en Artikolo 67 por eviti la regulojn de unu el la Membro-Ŝtatoj pri moviĝoj de kapitalo al kaj el triaj landoj, tiu Ŝtato rajtas, konsultinte la aliajn Membro-Ŝtatojn kaj la Komisionon, fari konvenajn aranĝojn por forigi tiujn malfacilojn.
 
Se la Konsilio konstatas ke tiuj aranĝoj restriktas la liberan cirkuladon de kapitalo interne de la Komunumo pli ol necesas por forigi tiujn malfacilojn, ĝi rajtas decidi, per kvalifikita plimulto laŭ propono de la Komisiono, ke la Ŝtato devas modifi aŭ forigi tiujn aranĝojn.
 
 
Artikolo 71
 
La Membro-Ŝtatoj strebas enkonduki interne de la Komunumo neniun novan restrikton pri moviĝoj de kapitaloj kaj la tiurilataj kurantaj pagoj, kaj ne plirestriktigi ekzistantajn regulojn.
 
Ili sin deklaras pretaj superi la nivelon de liberaligo de moviĝoj de kapitalo, preskribitan en la ĉisupraj artikoloj tiom, kiom ilia ekonomia situacio, precipe la situacio de ilia pagobilanco, tion permesas.
 
Konsultinte la Monan Komitaton, la Komisiono povas fari rekomendojn al la Membro-Ŝtatoj pri tio.
 
 
Artikolo 72
 
La Membro-Ŝtatoj informadas la Komisionon pri moviĝoj de kapitalo al kaj el triaj landoj pri kiuj ili scias. La Komisiono povas adresi al la Membro-Ŝtatoj la opiniojn kiujn ĝi konsideras utilaj.
 
 
Artikolo 73
 
1.Se moviĝoj de kapitalo kaŭzas perturbojn en la funkciado de la kapitalmerkato de Membro-Ŝtato, la Komisiono, konsultinte la Monan Komitaton, rajtigas tiun Ŝtaton fari, sur la kampo de kapitalcirkulado, protektajn aranĝojn kies kondiĉojn kaj detalojn la Komisiono difinas.
 
La Konsilio povas, agante per kvalifikita plimulto, nuligi tiun rajtigon aŭ modifi ties kondiĉojn kaj detalojn.
 
2.Membro-Ŝtato en malfacilo tamen rajtas, pro motivoj de sekreteco aŭ urĝeco, mem fari la supre menciitajn aranĝojn se ili montriĝas necesaj. La Komisiono kaj la Membro-Ŝtatoj devas esti informitaj pri ĉi tiuj aranĝoj plej malfrue en la momento kiam ili ekvalidas. En tiu kazo la Komisiono, konsultinte la Monan Komitaton, povas decidi ke la koncerna Ŝtato devas modifi aŭ forigi tiujn aranĝojn.
 
 
Artikolo 73A
 
Ekde la 1a de januaro 1994, la Artikolojn 67 ĝis 73 anstataŭas la Artikoloj 73B ĝis 73G.
 
 
Artikolo 73B
 
1.En la kadro de la dispozicioj de ĉi tiu Ĉapitro, estas malpermesitaj ĉiuj restriktoj pri moviĝoj de kapitalo inter la Membro-Ŝtatoj kaj inter Membro-Ŝtatoj kaj triaj landoj.
 
2.En la kadro de la dispozicioj de ĉi tiu Ĉapitro, estas malpermesitaj ĉiuj restriktoj pri pagadoj inter la Membro-Ŝtatoj kaj inter Membro-Ŝtatoj kaj triaj landoj.
 
 
Artikolo 73C
 
1.Artikolo 73B ne difektas la aplikadon al triaj landoj de restriktoj kiuj ekzistas je la 31a de decembro 1993 sur bazo de nacia aŭ Komunuma juro pri moviĝoj de kapitalo al aŭ el triaj landoj en rilato kun rektaj investoj -- inkluzive investojn je nemoveblaĵoj -- establiĝo, plenumado de financaj servoj aŭ la allaso de valorpaperoj sur kapitalmerkatoj.
 
2.Klopodante kiel eble plej amplekse realigi la celon de libera kapitalcirkulado inter Membro-Ŝtatoj kaj triaj landoj, la Konsilio povas, sen difekto al la aliaj Ĉapitroj de ĉi tiu Traktato, agante per kvalifikita plimulto laŭ propono de la Komisiono, alpreni aranĝojn pri moviĝoj de kapitalo al aŭ el triaj landoj en rilato kun rektaj investoj -- inkluzive investojn je nemoveblaĵoj -- establiĝo, plenumado de financaj servoj aŭ la allaso de valorpaperoj sur kapitalmerkatoj. Unuanimeco necesas por aranĝoj laŭ ĉi tiu paragrafo kiuj reprezentas retropaŝon en la Komunuma juro rilate al la liberaligo de moviĝoj de kapitalo al aŭ el triaj landoj.
 
 
Artikolo 73D
 
1.Artikolo 73B ne difektas la rajton de la Membro-Ŝtatoj:
a) apliki la koncernajn dispoziciojn de sia fiska leĝaro kiuj malsame traktas impostpagantojn kiuj havas malsamajn rezidlokojn aŭ kies kapitalo estas investita en malsamaj lokoj;
b) fari ĉiujn aranĝojn necesajn por malhelpi malobservojn de naciaj leĝoj kaj reglamentoj, precipe pri fiskaj aferoj kaj la prudenta voktado de financaj institucioj, preskribi procedurojn por la deklarado de kapitalmoviĝoj por administraj aŭ statistikaj informbezonoj, aŭ fari aranĝojn kiujn pravigas motivoj de publika ordo aŭ sekureco.
 
2.Ĉi tiu Ĉapitro ne difektas la eblecon apliki restriktojn pri la rajto je establiĝo kiuj estas akordigeblaj kun ĉi tiu Traktato.
 
3.La aranĝoj kaj proceduroj menciitaj en paragrafoj 1 kaj 2 rajtas formi nek instrumenton de arbitra diskriminacio nek kaŝitan restrikton je la liberaj moviĝoj de kapitalo kaj pagadoj en la senco de Artikolo 73B.
 
 
Artikolo 73E
 
Deroge de Artikolo 73B, Membro-Ŝtatoj por kiuj validas, je la 31a de decembro 1993, derogo sur bazo de jama Komunuma juro rajtas konservi ĝis plej malfrue la 31a de decembro 1995 la restriktojn pri moviĝoj de kapitalo kiujn permesas la derogoj ekzistantaj je tiu dato.
 
 
Artikolo 73F
 
Kiam, en esceptaj cirkonstancoj, moviĝoj de kapitalo al aŭ el triaj landoj kaŭzas aŭ minacas kaŭzi gravajn malfacilojn por la funkciado de la Ekonomia kaj Mona Unio, la Konsilio povas, agante per kvalifikita plimulto laŭ propono de la Komisiono kaj konsultinte la ECB, fari protektajn aranĝojn rilate triajn landojn kun valideco de maksimume ses monatoj, se tiuj aranĝoj estas nepre necesaj.
 
 
Artikolo 73G
 
1.Se, en la kazoj menciitaj en Artikolo 228A, agado de la Komunumo estas konsiderata necesa, la Konsilio povas, laŭ la proceduro de Artikolo 228A, fari la necesajn urĝajn aranĝojn pri moviĝoj de kapitalo kaj pagadoj rilate la koncernajn triajn landojn.
 
2.Sen difekto al Artikolo 224, Membro-Ŝtato povas, dum la Konsilio ne faris aranĝojn laŭ paragrafo 1, pro gravaj politikaj kialoj en kazo de urĝeco fari unuflankajn aranĝojn kontraŭ tria lando pri moviĝoj de kapitalo kaj pagadoj. La Komisiono kaj la aliaj Membro-Ŝtatoj estas informitaj pri tiuj aranĝoj plej malfrue en la tago de ilia ekvalidiĝo.
 
La Konsilio povas, agante per kvalifikita plimulto laŭ propono de la Komisiono, decidi ke la koncerna Membro-Ŝtato devas modifi aŭ aboli tiujn aranĝojn. La Prezidanto de la Konsilio informas la Eŭropan Parlamenton pri la koncernaj decidoj de la Konsilio.
 
 
Artikolo 73H
 
Ĝis la 1a de januaro 1994 validas la ĉi-sekvaj dispozicioj:
 
1)Ĉiu Membro-Ŝtato devigas sin permesi en la valuto de la Membro-Ŝtato en kiu rezidas la kreditoro aŭ la ricevanto pagadojn kiuj rilatas al la cirkulado de varoj, servoj kaj kapitalo kaj al transpagoj de kapitalo kaj laborenspezoj kiom la cirkulado de varoj, servoj, kapitalo kaj personoj estas liberigita inter la Membro-Ŝtatoj en aplikado de ĉi tiu Traktato.
 
La Membro-Ŝtatoj sin deklaras pretaj liberigi pagadojn pli ol antaŭvidite en la ĉi-supra alineo, kiom ilia ĝenerala ekonomia situacio, kaj precipe la situacio de ilia pagobilanco, tion permesas.
 
2) Kiom moviĝojn de varoj, servoj kaj kapitalo limigas nur restriktoj je la koncernaj pagadoj, tiuj restriktoj estas progresive forigataj per analoga aplikado de la dispozicioj de ĉi tiu Ĉapitro kaj la Ĉapitro pri la forigo de kvantaj restriktoj kaj la liberaligo de servoj.
 
3) La Membro-Ŝtatoj devontigas sin ne enkonduki inter si novajn restriktojn je transpagoj kiuj rilatas al la nevideblaj transakcioj listigitaj en Anekso III de ĉi tiu Traktato.
 
La ekzistantaj restriktoj estas progresive forigataj konforme al Artikoloj 63 ĝis 65, kiom tion ne regas paragrafo 1 kaj 2 aŭ la aliaj dispozicioj de ĉi tiu Ĉapitro.
 
4) Se bezonate, la Membro-Ŝtatoj interkonsiliĝas pri la aranĝoj farendaj por ebligi la pagadojn kaj transpagojn menciitajn en ĉi tiu Artikolo; tiuj aranĝoj ne rajtas difekti la celojn menciitajn en ĉi tiu Traktato.

TITOLO IV
 
 
Transporto

Artikolo 74
 
Koncerne la aferojn regatajn de ĉi tiu Titolo, la Membro-Ŝtatoj alstrebas la celojn de ĉi tiu Traktato en la kadro de komuna transportpolitiko.
 
 
Artikolo 75
 
1.Por plenumi Artikolon 74, kaj kun atento al la specialaj aspektoj de transporto, la Konsilio, agante laŭ la proceduro de Artikolo 189C kaj konsultinte la Ekonomian kaj Socian Komitaton:
a) starigas komunajn regulojn pri la internacia transporto al kaj el la teritorio de Membro-Ŝtato aŭ tra la teritorio de unu aŭ pluraj Membro-Ŝtatoj;
b) difinas la kondiĉojn laŭ kiuj transportistoj ricevas permeson plenumi transportservojn interne de Membro-Ŝtato en kiu ili ne rezidas;
c) faras aranĝojn por plibonigi la sekurecon de transporto;
d) faras ĉiujn aliajn utilajn dispoziciojn.
 
2.La dispozicioj menciitaj en subparagrafoj a) kaj b) de paragrafo 1 estas faritaj dum la transira periodo.
 
3.Deroge de la proceduro preskribita en paragrafo 1, la dispoziciojn pri la principoj de la transportregularo kies apliko povus grave damaĝi la vivnivelon kaj la laboreblecojn en iuj regionoj kaj la funkciadon de transportekipaĵoj faras la Konsilio, agante unuanime laŭ propono de la Komisiono kaj konsultinte la Eŭropan Parlamenton kaj la Ekonomian kaj Socian Komitaton. Tion farante la Konsilio prenas en konsideron la neceson de adaptiĝo al la ekonomia disvolviĝo kiu rezultas el la starigo de la komuna merkato.
 
 
Artikolo 76
 
Ĝis la starigo de la dispozicioj antaŭviditaj en Artikolo 75, paragrafo 1, neniu Membro-Ŝtato rajtas, sen unuanima aprobo de la Konsilio, tiel ŝanĝi la diversajn dispoziciojn validajn ĉi-rilate je la ekvalidiĝo de ĉi tiu Traktato, ke ili rekte aŭ nerekte efikas malpli favore sur transportistojn de aliaj Membro-Ŝtatoj ol sur transportistojn de la koncerna Ŝtato.
 
 
Artikolo 77
 
Akordigeblaj kun ĉi tiu Traktato estas subvencioj kiuj plenumas la bezonojn de la kunordigo de transportoj aŭ reprezentas kompenson por iuj prestaĵoj esence propraj al la koncepto de publika servo.
 
 
Artikolo 78
 
Ĉiu aranĝo farita en la kadro de ĉi tiu Traktato rilate al prezoj kaj kondiĉoj de transporto devas preni en konsideron la ekonomian situacion de la transportistoj.
 
 
Artikolo 79
 
1.En transporto interne de la Komnumo, diskriminacioj konsistantaj en tio ke transportisto aplikas por la samaj varoj en la samaj trafikligoj prezojn kaj transportkondiĉojn diferencajn pro la originlando aŭ la cellando de la transportataj varoj, estas forigendaj plej malfrue antaŭ la fino de la dua etapo.
 
2.Paragrafo 1 ne malebligas al la Konsilio fari aliajn aranĝojn laŭ Artikolo 75, paragrafo 1.
 
3.Ene de du jaroj post la ekvalidiĝo de ĉi tiu Traktato, la Konsilio, agante per kvalifikita plimulto laŭ propono de la Komisiono kaj konsultinte la Ekonomian kaj Socian Komitaton, starigas regulojn por plenumi la dispoziciojn de paragrafo 1.
 
La Konsilio povas precipe starigi la dispoziciojn necesajn por ebligi al la institucioj de la Komunumo observigi la preskribon de paragrafo 1 kaj por havigi al la uzantoj plenan profiton el ĝi.
 
4.La Komisiono ekzamenas, proprainiciate aŭ laŭ peto de Membro-Ŝtato, kazojn de diskriminacio laŭ paragrafo 1 kaj, konsultinte ĉiun koncernatan Membro-Ŝtaton, faras la necesajn decidojn en la kadro de la regularoj starigitaj laŭ paragrafo 3.
 
 
Artikolo 80
 
1.Ekde la komenco de la dua etapo estas malpermesite al Membro-Ŝtato preskribi la aplikadon al transportoj interne de la Komunumo de prezoj kaj kondiĉoj kiuj enhavas ajnan elementon de apogo aŭ protekto favore al unu aŭ pluraj specifaj entreprenoj aŭ industrioj, krom se rajtigite de la Komisiono.
 
2.La Komisiono ekzamenas, proprainiciate aŭ laŭ peto de Membro-Ŝtato, la prezojn kaj kondiĉojn menciitajn en paragrafo 1, kun speciala atento unuflanke al la postuloj de taŭga ekonomia politiko regiona, la bezonoj de subevoluintaj regionoj kaj la problemoj de regionoj tuŝitaj de politikaj cirkonstancoj, kaj aliflanke al la efikoj de tiuj prezoj kaj kondiĉoj sur la konkurenco inter la transportspecoj.
 
Konsultinte ĉiun koncernatan Membro-Ŝtato, la Komisiono faras la necesajn decidojn.
 
3.La malpermeso menciita en paragrafo 1 ne aplikiĝas al konkurenctarifoj.
 
 
Artikolo 81
 
Pagoj aŭ impostoj, kiujn transportisto fakturas okaze de la transiro de landlimo aldone al la transportprezo, ne rajtas superi konvenan nivelon, kun atento al la realaj kostoj kiujn kaŭzas tiu limtransiro.
 
La Membro-Ŝtatoj strebas progresive malpliigi tiujn kostojn.
 
La Komisiono povas fari rekomendojn al la Membro-Ŝtatoj pri la aplikado de ĉi tiu Artikolo.
 
 
Artikolo 82
 
La dispozicioj de ĉi tiu Titolo ne obstaklas la aranĝojn faritajn en la Federacia Respubliko Germanio, kiom tiuj estas necesaj por kompensi la ekonomiajn malavantaĝojn kaŭzitajn de la dispartigo de Germanio al la ekonomio de iuj regionoj de la Federacia Respubliko tuŝitaj de tiu dispartigo.
 
 
Artikolo 83
 
Konsulta komitato, konsistanta el ekspertoj nomumitaj de la Membro-Ŝtatoj, estas kreita ĉe la Komisiono. La Komisiono konsultas la komitaton, kiam ajn ĝi opinias tion utila, pri transportaferoj, sen difekto al la kompetentoj de la sekcio pri transportoj de la Ekonomia kaj Socia Komitato.
 
 
Artikolo 84
 
1.La dispozicioj de ĉi tiu Titolo aplikiĝas al transportoj per fervojo, ŝoseo kaj enlanda navigado.
 
2.La Konsilio povas, agante per kvalifikita plimulto, decidi ĉu, kiom kaj laŭ kiu proceduro taŭgaj dispozicioj estas fareblaj por mara kaj aera navigado.
 
La proceduraj dispozicioj de Artikolo 75, paragrafoj 1 kaj 3, aplikiĝas.

TITOLO V
 
 
Komunaj reguloj pri konkurenco,
fiskaj aferoj kaj lainterproksimigo de leĝaroj

ĈAPITRO 1
 
REGULOJ PRI KONKURENCO
 
 
Unua Sekcio
 
Reguloj aplikendaj al entreprenoj
 
 
Artikolo 85
 
1.Neakordigeblaj kun la komuna merkato kaj malpermesitaj estas ĉiuj interkonsentoj inter entreprenoj, ĉiuj decidoj de asocioj de entreprenoj kaj ĉiuj kunordigitaj praktikoj kiuj povas damaĝi la komercon inter Membro-Ŝtatoj kaj kiuj celas aŭ efikas malebligi aŭ misigi konkurencon interne de la komuna merkato, kaj precipe tiuj kiuj :
a) rekte aŭ nerekte fiksas prezojn de aĉeto aŭ vendo aŭ aliajn komercajn kondiĉojn;
b) limigas aŭ regas la produktadon, disvendadon, teknikan disvolviĝon aŭ investojn;
c) dividas merkatojn aŭ provizfontojn;
d) aplikas malsamajn kondiĉojn al ekvivalentaj transakcioj kun komercaj partneroj, tiel kaŭzante al ili konkurencan malavantaĝon;
e) dependigas la konkludadon de kontraktoj de tio ke la kontraktaj partioj akceptas kromajn sindevigojn kiuj, laŭ sia naturo aŭ la komerca kutimo, ne rilatas al la objekto de tiuj kontraktoj.
 
2.Interkonsentoj aŭ decidoj malpermesitaj laŭ ĉi tiu Artikolo estas aŭtomate nulaj.
 
3.La dispozicioj de paragrafo 1 povas esti deklaritaj neaplikeblaj al:
--ĉiu interkonsento aŭ kategorio de interkonsentoj inter entreprenoj
--ĉiu decido aŭ kategorio de decidoj de asocio de entreprenoj
--ĉiu kunordigita praktiko aŭ kategorio de kunordigitaj praktikoj
kiu kontribuas al la plibonigo de la produktado aŭ distribuado de la produktoj aŭ al la antaŭenigo de teknika aŭ ekonomia progreso kaj havigas al la konsumantoj justan parton de la rezultanta profito, kondiĉe ke ĝi:
a) ne trudas al la koncernaj entreprenoj restriktojn kiuj ne nepre necesas por atingi tiujn celojn,
b) ne donas al tiuj entreprenoj eblecon forigi konkurencon rilate al konsiderinda parto de la koncernaj produktoj.
 
 
Artikolo 86
 
Neakordigebla kun la komuna merkato kaj malpermesita estas ĉiu misuzo de superrega pozicio en la komuna merkato aŭ en konsiderinda parto de ĝi fare de unu aŭ pluraj entreprenoj, kiom tiu povas damaĝi la komercon inter Membro-Ŝtatoj.
 
Tiu misuzo povas precipe konsisti el:
a) rekta aŭ nerekta trudo de nejustaj prezoj de aĉeto aŭ vendo aŭ de aliaj nejustaj komercaj kondiĉoj;
b) limigo de produktado, disvendado aŭ teknika disvolviĝo damaĝe al la konsumantoj;
c) aplikado de malsamaj kondiĉoj al ekvivalentaj transakcioj kun aliaj komercaj partneroj kaŭzanta al ili konkurencan malavantaĝon;
d) dependigo de la konkludado de kontraktoj de tio ke la kontraktaj partioj akceptas kromajn sindevigojn, kiuj, laŭ sia naturo aŭ la komerca kutimo, ne rilatas al la objekto de tiuj kontraktoj.
 
 
Artikolo 87
 
1.En templimo de tri jaroj post la ekvalidiĝo de ĉi tiu Traktato, la Konsilio, agante unuanime laŭ propono de la Komisiono kaj konsultinte la Eŭropan Parlamenton, faras ĉiujn konvenajn reglamentojn aŭ direktivojn por apliki la principojn menciitajn en Artikoloj 85 kaj 86.
 
Se tiaj dispozicioj ne estas alprenitaj en la menciita templimo, la Konsilio ilin faras agante per kvalifikita plimulto laŭ propono de la Komisiono kaj konsultinte la Eŭropan Parlamenton.
 
2.La dispozicioj menciitaj en paragrafo 1 celas precipe:
a) certigi respekton al la malpermesoj menciitaj an Artikolo 85, paragrafo 1 kaj Artikolo 86, enkondukante monpunojn kaj kompulsopagojn;
b) fiksi detalajn regulojn por la aplikado de Artikolo 85, paragrafo 3, atentante la neceson unuflanke certigi efikan voktadon, kaj aliflanke kiel eble plej multe simpligi la administran kontroladon;
c) difini, se necese, en la diversaj branĉoj de la ekonomio, la aplikokampon de Artikoloj 85 kaj 86;
d) difini la respektivajn taskojn de la Komisiono kaj de la Kortumo en la aplikado de la dispozicioj menciitaj en ĉi tiu paragrafo;
e) difini la rilaton inter la naciaj leĝaroj kaj la dispozicioj menciitaj en ĉi tiu Sekcio aŭ alprenitaj en aplikado de ĉi tiu Artikolo.
 
 
Artikolo 88
 
Ĝis la ekvalidiĝo de la dispozicioj faritaj en aplikado de Artikolo 87, la instancoj de la Membro-Ŝtatoj decidas pri la permeseblo de interkonsentoj, decidoj kaj kunordigitaj praktikoj kaj pri misuzo de superrega pozicio en la komuna merkato, konforme al la juro de sia lando kaj al la dispozicioj de Artikolo 85, precipe paragrafo 3, kaj de Artikolo 86.
 
 
Artikolo 89
 
1.Sen difekto al Artikolo 88, la Komisiono atentas, ekde sia ekfunkciado, la aplikadon de la principoj formulitaj en la Artikoloj 85 kaj 86. Laŭ peto de Membro-Ŝtato aŭ proprainiciate, ĝi ekzamenas en kunlaboro kun la kompetentaj instancoj de la Membro-Ŝtatoj, kiuj ĝin helpas, kazojn de supozita malobservo de tiuj principoj. Se ĝi konstatas ke okazis malobservo, ĝi proponas taŭgajn rimedojn por tion ĉesigi.
 
2.Se la malobservo ne estas ĉesigita, la Komisiono konfirmas la malobservon de la principoj per motivita decido. Ĝi povas publikigi sian decidon kaj rajtigi la Membro-Ŝtatojn fari la necesajn aranĝojn, kies kondiĉojn kaj detalojn ĝi difinas, por rebonigi la situacion.
 
 
Artikolo 90
 
1.Koncerne publikajn entreprenojn kaj entreprenojn al kiuj Membro-Ŝtatoj donas specialajn aŭ ekskluzivajn rajtojn, la Membro-Ŝtatoj nek faras nek daŭrigas iun ajn aranĝon kontraŭan al la reguloj de ĉi tiu Traktato, precipe tiuj preskribitaj en Artikoloj 6 kaj 85 ĝis 94.
 
2.Entreprenoj komisiitaj pri servoj de ĝenerala ekonomia intereso aŭ havantaj la karakteron de fiska monopolo, estas submetitaj al la reguloj de ĉi tiu Traktato, precipe al la konkurencreguloj, kiom la aplikado de tiuj reguloj ne malhelpas, jure aŭ fakte, la specialajn taskojn komisiitajn al ili. La disvolviĝo de la komerco ne rajtas esti influata en grado kiu kontraŭas la interesojn de la Komunumo.
 
3.La Komisiono atentas la aplikadon de ĉi tiu Artikolo kaj adresas, kiam necese, taŭgajn direktivojn aŭ decidojn al la Membro-Ŝtatoj.
 
 
Dua Sekcio
 
Dumpado
 
 
Artikolo 91
 
1.Se dum la transira periodo la Komisiono, laŭ peto de Membro-Ŝtato aŭ de alia interesato, konstatas dumpadon interne de la komuna merkato, ĝi sendas rekomendojn al tiu aŭ tiuj, kiuj faras tiajn praktikojn, por ĉesigi ilin.
 
Se la praktikoj plu daŭras, la Komisiono rajtigas la damaĝitan Membro-Ŝtaton fari protektajn aranĝojn kies kondiĉojn kaj detalojn la Komisiono difinas.
 
2.Ekde la ekvalidiĝo de ĉi tiu Traktato, produktoj originintaj en aŭ libere cirkulintaj en iu Membro-Ŝtato, kiuj estas eksportitaj al alia Membro-Ŝtato, rajtas esti reimportitaj en la teritorion de tiu unua Membro-Ŝtato sen submetiĝi al iu ajn doganpago, kvanta restrikto aŭ aranĝo kun sama efiko. La Komisiono starigas taŭgajn regulojn por la aplikado de ĉi tiu paragrafo.
 
 
Tria Sekcio
 
Ŝtataj subvencioj
 
 
Artikolo 92
 
1.Krom se alie antaŭvidite en ĉi tiu Traktato, estas neakordigeblaj kun la komuna merkato, kiom ili damaĝas la komercon inter Membro-Ŝtatoj, subvencioj donitaj de Ŝtatoj aŭ per ŝtataj rimedoj en iu ajn formo kiuj misigas aŭ minacas misigi la konkurencon favorante iujn entreprenojn aŭ iujn produktadojn.
 
2.Akordigeblaj kun la komuna merkato estas:
a) subvencioj kun socia karaktero donataj al individuaj konsumantoj, kondiĉe ke ili estas donataj sen diskriminacio pro la origino de la produktoj;
b) subvencioj donataj por kompensi damaĝon kaŭzitan de naturaj katastrofoj aŭ aliaj eksterordinaraj okazaĵoj;
c) subvencioj donataj al la ekonomio de iuj regionoj de la Federacia Respubliko Germanio, kiujn damaĝas la dispartigo de Germanio, kiom tiuj subvencioj necesas por kompensi la ekonomiajn malavantaĝojn kaŭzitajn de tiu dispartigo.
 
3.Akordigeblaj kun la komuna merkato povas esti konsiderataj:
a) subvencioj por antaŭenigi ekonomian disvolviĝon de regionoj kie la vivnivelo estas nenormale malalta aŭ kie ekzistas grava manko de laboreblecoj;
b) subvencioj por antaŭenigi la realigon de grava projekto de komuna eŭropa intereso aŭ por forigi gravan perturbon en la ekonomio de Membro-Ŝtato;
c) subvencioj por faciligi la disvolviĝon de iuj ekonomiaj aktivadoj aŭ de iuj ekonomiaj regionoj, se ili ne ŝanĝas la kondiĉojn de komercado damaĝe al la komuna intereso. Tamen, la subvencioj al ŝipkonstruado ekzistantaj je la 1-a de januaro 1957, kiom ili nur kompensas la foreston de dogana protekto, estas progresive reduktataj laŭ la kondiĉoj kiuj aplikiĝas al la forigado de doganoj, kun rezervo pri la dispozicioj de ĉi tiu Traktato pri la komuna komerca politiko rilate al triaj landoj;
d) subvencioj por antaŭenigi la kulturon kaj la konservadon de la kultura heredaĵo, se ili ne ŝanĝas la kondiĉojn de komercado kaj konkurenco en la Komunumo damaĝe al la komuna intereso;
e) aliaj kategorioj de subvencioj kiujn per decido difinas la Konsilio, agante per kvalifikita plimulto laŭ propono de la Komisiono.
 
 
Artikolo 93
 
1.Kunlabore kun la Membro-Ŝtatoj, la Komisiono daŭre kontrolas la subvencisistemojn ekzistantajn en tiuj Ŝtatoj. Ĝi proponas al ili la taŭgajn aranĝojn kiujn postulas la progresiva disvolviĝo aŭ la funkciado de la komuna merkato.
 
2.Se, admoninte la koncernatojn fari siajn komentojn, la Komisiono konstatas ke subvencio donita de Ŝtato aŭ per ŝtataj rimedoj ne estas akordigebla kun la komuna merkato laŭ Artikolo 92, aŭ ke tia subvencio estas misuzata, ĝi decidas ke la koncerna Ŝtato devas forigi aŭ modifi tiun subvencion en templimo kiun difinas la Komisiono.
 
Se la koncerna Ŝtato ne obeas tiun decidon en la preskribita templimo, la Komisiono aŭ kiu ajn alia interesata Ŝtato rajtas, deroge de Artikoloj 169 kaj 170, rekte turni sin al la Kortumo.
 
Laŭ peto de Membro-Ŝtato la Konsilio, agante unuanime, rajtas decidi ke, deroge al la dispozicioj de Artikolo 92 aŭ de la reglamentoj antaŭviditaj en Artikolo 94, subvencio donata aŭ donota de tiu Ŝtato estas konsiderenda akordigebla kun la komuna mrkato, se eksterordinaraj cirkonstancoj pravigas tian decidon. Se pri tiu subvencio la Komisiono jam iniciatis la proceduron menciitan en la unua alineo de ĉi tiu paragrafo, la peto de la koncerna Ŝtato al la Konsilio suspendas tiun proceduron ĝis la Konsilio estas espriminta sin.
 
Tamen, se la Konsilio ne estas espriminta sin en templimo de tri monatoj post la peto, la Komisiono decidas.
 
3.La Komisiono estas informita, sufiĉe frue por ke ĝi povu prezenti siajn komentojn, pri ĉiuj planoj enkonduki aŭ modifi subvenciojn. Se ĝi opinias ke tia plano ne estas akordigebla kun la komuna merkato laŭ Artikolo 92, ĝi senprokraste iniciatas la proceduron antaŭviditan en paragrafo 2. La koncerna Membro-Ŝtato ne rajtas efektivigi la planitajn aranĝojn ĝis ĉi tiu proceduro kondukis al fina decido.
 
 
Artikolo 94
 
La Konsilio, agante per kvalifikita plimulto laŭ propono de la Komisiono kaj konsultinte la Eŭropan Parlamenton, povas fari ĉiujn taŭgajn aranĝojn por la aplikado de Artikoloj 92 kaj 93 kaj precipe difini la kondiĉojn por la aplikado de Artikolo 93, paragrafo 3, kaj la kategoriojn de subvencioj esceptitajn el tiu proceduro.

ĈAPITRO 2
 
FISKAJ DISPOZICIOJ
 
 
Artikolo 95
 
Neniu Membro-Ŝtato metas, rekte aŭ nerekte, sur la produktojn de aliaj Membro-Ŝtatoj ian ajn internan imposton pli altan ol tiu metita, rekte aŭ nerekte, sur similajn naciajn produktojn.
 
Krome, neniu Membro-Ŝtato metas sur la produktojn de aliaj Membro-Ŝtatoj internan imposton tian ke ĝi nerekte protektas aliajn produktadojn.
 
Plej malfrue en la komenco de la dua etapo, la Membro-Ŝtatoj forigas aŭ modifas la dispoziciojn, ekzistantajn je la ekvalidiĝo de ĉi tiu Traktato, kiuj konfliktas kun la ĉi-supraj reguloj.
 
 
Artikolo 96
 
Kiam produktoj estas eksportitaj en la teritorion de unu el la Membro-Ŝtatoj, la ristorno de internaj impostoj ne rajtas superi la internajn impostojn rekte aŭ nerekte metitajn sur ilin.
 
 
Artikolo 97
 
La Membro-Ŝtatoj kiuj impostas la vendosumon laŭ la sistemo de kumula pluretapa imposto, rajtas, por la internaj impostoj kiujn ili metas sur importitajn produktojn aŭ por la ristornoj kiujn ili donas je eksportitaj produktoj, fiksi mezumajn procentojn por produktoj aŭ grupoj de produktoj, kondiĉe ke tio ne difektas la principojn formulitajn en Artikoloj 95 kaj 96.
 
Se la mezumaj procentoj fiksitaj de Membro-Ŝtato ne estas konformaj al la menciitaj principoj, la Komisiono adresas al tiu Ŝtato taŭgajn direktivojn aŭ decidojn.
 
 
Artikolo 98
 
Koncerne impostojn aliajn ol impostoj je la vendosumo, akcizoj kaj aliaj nerektaj impostoj, esceptoj kaj ristornoj pri eksportoj al aliaj Membro-Ŝtatoj kaj kompensaj pagoj pri importoj el Membro-Ŝtatoj estas permeseblaj nur, se la Konsilio, agante per kvalifikita plimulto laŭ propono de la Komisiono, antaŭe aprobis ilin por limigita periodo.
 
 
Artikolo 99
 
La Konsilio, agante unuanime laŭ propono de la Komisiono kaj konsultinte la Eŭropan Parlamenton kaj la Ekonomian kaj Socian Komitaton, faras dispoziciojn pri la harmoniigo de la leĝaro pri impostoj je la vendosumo, akcizoj kaj aliaj nerektaj impostoj, kiom tiu harmoniigo necesas por starigi kaj funkciigi la internan merkaton en la templimo preskribita en Artikolo 7A.

ĈAPITRO 3
 
LA INTERPROKSIMIGO DE LEĜAROJ
 
 
Artikolo 100
 
La Konsilio, agante unuanime laŭ propono de la Komisiono kaj konsultinte la Eŭropan Parlamenton kaj la Ekonomian kaj Socian Komitaton, faras direktivojn por la interproksimigo de la leĝaj, reglamentaj kaj administraj dispozicioj de la Membro-Ŝtatoj kiuj rekte influas la starigon aŭ funkciadon de la komuna merkato.
 
 
Artikolo 100A
 
1.Deroge de Artikolo 100 kaj krom se ĉi tiu Traktato alie preskribas, la ĉi-sekvaj dispozicioj aplikiĝas por la realigo de la celoj de Artikolo 7A. La Konsilio, agante laŭ la proceduro de Artikolo 189B kaj konsultinte la Ekonomian kaj Socian Komitaton, alprenas la aranĝojn pri la interproksimigo de la leĝaj, reglamentaj kaj administraj dispozicioj de la Membro-Ŝtatoj kiuj temas pri la starigo kaj funkciado de la interna merkato.
 
2.Paragrafo 1 ne aplikiĝas al dispozicioj pri fiskaj aferoj, pri la libera cirkulado de personoj kaj pri la rajtoj kaj interesoj de dungitoj.
 
3.En siaj proponoj laŭ paragrafo 1 pri sano, sekureco, mediprotektado kaj protektado de la konsumantoj, la Komisiono prenas kiel bazon altan nivelon de protektado.
 
4.Se, post kiam la Konsilio agante per kvalifikita plimulto alprenis harmoniigan aranĝon, Membro-Ŝtato taksas, ke necesas apliki naciajn dispoziciojn kiujn pravigas gravaj postuloj en la senco de Artikolo 36 aŭ rilataj al la protektado de la labormedio aŭ la mediprotektado, ĝi informas la Komisionon pri tiuj dispozicioj.
 
La Komisiono konfirmas la koncernajn dispoziciojn, kontrolinte ke ili estas nek rimedo de arbritra diskriminacio nek maskita restrikto pri komerco inter la Membro-Ŝtatoj.
 
Deroge al la proceduro de Artikoloj 169 kaj 170, la Komisiono aŭ Membro-Ŝtato rajtas rekte turni sin al la Kortumo se ĝi taksas ke alia Membro-Ŝtato misuzas la povojn menciitajn en ĉi tiu Artikolo.
 
5. La ĉi-supraj harmoniigaj aranĝoj inkluzivas, kiam konvenas, protektan klaŭzon kiu rajtigas la Membro-Ŝtatojn fari, pro unu aŭ pluraj el la ne-ekonomiaj motivoj menciitaj en Artikolo 36, provizorajn aranĝojn submetitajn al Komunuma kontrolproceduro.
 
 
Artikolo 100B
 
1.Dum la jaro 1992 la Komisiono faras kun ĉiu Membro-Ŝtato inventaron de la leĝaj, reglamentaj kaj administraj dispozicioj regataj de Artikolo 100A kiuj ne estas harmoniigitaj laŭ tiu Artikolo.
 
La Konsilio povas, agante laŭ Artikolo 100A, decidi ke la dispozicioj validaj en Membro-Ŝtato devas esti agnoskitaj ekvivalentaj al tiuj, kiujn aplikas alia Membro-Ŝtato.
 
2.La dispozicioj de Artikolo 100A, paragrafo 1, estas analoge aplikendaj.
 
3.La Komisiono faras la inventaron menciitan en la unua alineo de paragrafo 1 kaj prezentas taŭgajn proponojn sufiĉe frue por ke la Konsilio povu agi antaŭ la fino de 1992.
 
 
Artikolo 100C
 
1.La Konsilio, agante unuanime laŭ propono de la Komisiono kaj konsultinte la Eŭropan Parlamenton, difinas la triajn ŝtatojn, kies ŝtatanoj devas havi vizon ĉe transiro de la eksteraj landlimoj de la Membro-Ŝtatoj.
 
2. Tamen, se estiĝas en tria lando urĝa situacio kiu kreas minacon pri subita alfluo de ŝtatanoj de tiu lando al la Komunumo, la Konsilio povas, agante per kvalifikita plimulto laŭ rekomendo de la Komisiono, enkonduki por maksimume ses monatoj vizodevon por la ŝtatanoj de la koncerna lando. Vizodevo enkondukita laŭ ĉi tiu paragrafo estas plilongigebla laŭ la proceduro de paragrafo 1.
 
3.Ekde la 1a de januaro 1996 la Konsilio faras per kvalifikita plimulto la decidojn menciitajn en paragrafo 1. Antaŭ tiu dato la Konsilio alprenas, agante per kvalifikita plimulto laŭ propono de la Komisiono, aranĝojn pri la enkonduko de unueca modelo de vizoj.
 
4.En la sferoj menciitaj en ĉi tiu Artikolo, la Komisiono devas ekzameni ĉiun peton de Membro-Ŝtato ke ĝi faru proponon al la Konsilio.
 
5. Ĉi tiu Artikolo ne difektas la plenumadon de la respondecoj de la Membro-Ŝtatoj pri konservado de la publika ordo kaj protektado de la interna sekureco.
 
6.Se estas tiel decidite sur bazo de Artikolo K.9 de la dispozicioj de la Traktato pri la Eŭropa Unio kiuj rilatas al kunlaboro en la sferoj de justico kaj internaj aferoj, ĉi tiu Artikolo aplikiĝas al aliaj sferoj, konforme al la voĉdonaj reguloj samtempe fiksitaj.
 
7.La dispozicioj de la konvencioj kiuj validas inter la Membro-Ŝtatoj pri temoj kiujn regas ĉi tiu Artikolo restas validaj ĝis kiam ilian enhavon anstataŭas direktivoj aŭ aranĝoj faritaj sur bazo de ĉi tiu Artikolo.
 
 
Artikolo 100D
 
La Kunordiga Komitato konsistanta el altrangaj oficistoj, kiun starigas Artikolo K.4 de la Traktato pri la Eŭropa Unio, kontribuas, sen difekto al la dispozicioj de Artikolo 151, al la preparado de la laboroj de la Konsilio en la sferoj menciitaj en Artikolo 100C.
 
 
Artikolo 101
 
Se la Komisiono konstatas ke diferenco inter la leĝaj, reglamentaj aŭ administraj dispozicioj misigas la konkurenckondiĉojn en la komuna merkato kaj tiel kaŭzas forigendan mistordon, ĝi interkonsultiĝas kun la koncernaj Membro-Ŝtatoj.
 
Se tiu konsultiĝo ne kondukas al interkonsento kiu forigas la koncernan mistordon, la Konsilio, agante laŭ propono de la Komisiono dum la unua etapo unuanime kaj poste per kvalifikita plimulto, faras la tiucele necesajn direktivojn. La Komisiono kaj la Konsilio rajtas fari ĉiujn aliajn utilajn aranĝojn antaŭviditajn en ĉi tiu Traktato.
 
 
Artikolo 102
 
1.Se ekzistas kaŭzo por timi ke la starigo aŭ modifo de leĝa, reglamenta aŭ administra dispozicio kaŭzos mistordon en la senco de Artikolo 101, Membro-Ŝtato deziranta tion fari konsultas la Komisionon. Konsultinte la Membro-Ŝtatojn la Komisiono rekomendas al la koncernataj Ŝtatoj taŭgajn aranĝojn por eviti tiun mistordon.
 
2.Se la Ŝtato deziranta starigi aŭ modifi naciajn dispoziciojn ne plenumas la rekomendon de la Komisiono, ne rajtas esti postulate, ke aliaj Membro-Ŝtatoj, en aplikado de Artikolo 101, modifu siajn naciajn dispoziciojn por forigi tiun mistordon. Se la Membro-Ŝtato ignorinta la rekomendon de la Komisiono kaŭzas mistordon malutilan nur al ĝi mem, la dispozicioj de Artikolo 101 ne aplikiĝas.

TITOLO VI
 
 
Ekonomia kaj mona politiko

ĈAPITRO 1
 
EKONOMIA POLITIKO
 
 
Artikolo 102A
 
La Membro-Ŝtatoj gvidas siajn ekonomiajn politikojn kontribue al la realigo de la celoj de la Komunumo difinitaj en Artikolo 2 kaj kadre de la ĝeneralaj gvidlinioj menciitaj en Artikolo 103, paragrafo 2. La Membro-Ŝtatoj kaj la Komunumo agas laŭ la principo de malferma merkata ekonomio kun libera konkurenco, favore al efika asignado de rimedoj, kaj konforme al la principoj difinitaj en Artikolo 3A.
 
 
Artikolo 103
 
1.La Membro-Ŝtatoj konsideras siajn ekonomiajn politikojn afero de komuna intereso kaj kunordigas ilin en la kadro de la Konsilio konforme al Artikolo 102A.
 
2.La Konsilio, agante per kvalifikita plimulto laŭ rekomendo de la Komisiono, faras projekton pri la ĝeneralaj gvidlinioj de la ekonomiaj politikoj de la Membro-Ŝtatoj kaj de la Komunumo kaj raportas pri tio al la Eŭropa Konsilio.
 
La Eŭropa Konsilio diskutas, baze de tiu raporto de la Konsilio, konkludon pri la ĝeneralaj gvidlinioj de la ekonomiaj politikoj de la Membro-Ŝtatoj kaj de la Komunumo.
 
Baze de tiu konkludo la Konsilio, agante per kvalifikita plimulto, alprenas rekomendon kiu fiksas tiujn ĝeneralajn gvidliniojn. La Konsilio informas la Parlamenton pri sia rekomendo.
 
3.Por certigi pli striktan kunordigon de la ekonomiaj politikoj kaj daŭran konverĝon de la ekonomiaj rezultoj de la Membro-Ŝtatoj, la Konsilio voktas, sur la bazo de raportoj de la Komisiono, la ekonomian evoluon en ĉiu Membro-Ŝtato kaj en la Komunumo kaj la konformecon de la ekonomiaj politikoj al la ĝeneralaj gvidlinioj menciitaj en paragrafo 2 kaj regule faras ĝeneralan takson.
 
Cele al tiu plurlatera voktado, la Membro-Ŝtatoj sendas al la Komisiono informojn pri gravaj aranĝoj kiujn ili faras en la sfero de sia ekonomia politiko, kaj ceterajn informojn kiujn ili taksas necesaj.
 
4.Kiam estas konstatite, en la kadro de la proceduro laŭ paragrafo 3, ke la ekonomia politiko de Membro-Ŝtato ne estas konforma al la ĝeneralaj gvidlinioj menciitaj en paragrafo 2 aŭ ke ĝi riskas endanĝerigi la bonan funkciadon de la Ekonomia kaj Mona Unio, la Konsilio povas, agante per kvalifikita plimulto laŭ rekomendo de la Komisiono, adresi la necesajn rekomendojn al la koncerna Membro-Ŝtato. La Konsilio povas, agante per kvalifikita plimulto laŭ propono de la Komisiono, decidi publikigi siajn rekomendojn.
 
La prezidanto de la Konsilio kaj la Komisiono raportas al la Eŭropa Parlamento pri la rezultoj de la plurlatera voktado. La Prezidanto de la Konsilio povas esti petita aperi antaŭ la kompetenta komisiono de la Eŭropa Parlamento se la Konsilio publikigas siajn rekomendojn.
 
5. La Konsilio rajtas, agante laŭ la proceduro de Artikolo 189C, fiksi la detalojn de la proceduro de plurlatera voktado menciita en paragrafoj 3 kaj 4 de ĉi tiu Artikolo.
 
 
Artikolo 103A
 
1.Sen difekto al la aliaj proceduroj antaŭviditaj en ĉi tiu Traktato, la Konsilio rajtas, agante unuanime laŭ propono de la Komisiono, decidi pri la aranĝoj kiuj taŭgas por la ekonomia situacio, precipe se estiĝas gravaj malfaciloj en la provizado de iuj produktoj.
 
2.Se Membro-Ŝtato spertas malfacilojn aŭ gravan minacon de grandaj malfaciloj pro esceptaj okazaoj kiujn ĝi ne regas, la Konsilio povas, agante unuanime laŭ propono de la Komisiono, doni sub difinitaj kondiĉoj komunuman financan helpon al la koncerna Membro-Ŝtato. Se la grandajn malfacilojn kaŭzis naturaj katastrofoj, la Konsilio agas per kvalifikita plimulto. La prezidanto de la Konsilio informas la Eŭropan Parlamenton pri la farita decido.
 
 
Artikolo 104
 
1.Estas malpermesite al la ECB kaj al la centraj bankoj de la Membro-Ŝtatoj, ĉi-poste nomataj "naciaj centraj bankoj", doni nekovritajn aŭ ĉiajn aliajn kreditojn al la institucioj aŭ organoj de la Komunumo, la centraj instancoj, la regionaj, lokaj aŭ aliaj publikaj instancoj, aŭ la ceteraj publikjuraj organoj kaj publikaj entreprenoj de la Membro-Ŝtatoj; estas same malpermesite al la ECB aŭ la naciaj centraj bankoj rekte aĉeti de ili ties ŝuldinstrumentojn.
 
2.Paragrafo 1 ne aplikiĝas al la publikaj kreditinstitucioj; en la kadro de la disponigo de likida mono de la centraj bankoj, tiuj estas traktataj de la naciaj centraj bankoj kaj de la ECB same kiel la privataj kreditinstitucioj.
 
 
Artikolo 104A
 
1.Estas malpermesitaj ĉiuj aranĝoj ne bazitaj sur prudenta voktado kiuj kreas por la institucioj aŭ organoj de la Komunumo, la centraj instancoj, la regionaj, lokaj aŭ aliaj publikaj instancoj aŭ la ceteraj publikjuraj organoj kaj publikaj entreprenoj de la Membro-Ŝtatoj privilegian aliron al financaj institucioj.
 
2.La Konsilio, agante laŭ la proceduro de Artikolo 189C, fiksas antaŭ la 1a de januaro 1994 la difinojn por la aplikado de la malpermeso menciita en paragrafo 1.
 
 
Artikolo 104B
 
1.La Komunumo nek respondas pri la devontigoj de la centraj instancoj, la regionaj, lokaj aŭ aliaj publikaj instancoj aŭ la ceteraj publikjuraj organoj kaj publikaj entreprenoj de la Membro-Ŝtatoj nek prenas sur sin tiujn devontigojn, sen difekto al reciprokaj financaj garantioj por la komuna realigo de specifa projekto. Membro-Ŝtato ne respondas pri la devontigoj de la centraj instancoj, la regionaj, lokaj aŭ aliaj publikaj instancoj aŭ la ceteraj publikjuraj organoj kaj publikaj entreprenoj de la aliaj Membro-Ŝtatoj nek prenas sur sin tiujn devontigojn, sen difekto al reciprokaj financaj garantioj por la komuna realigo de specifa projekto.
 
2.Se necese la Konsilio povas, agante laŭ la proceduro de Artikolo 189C, fiksi la difinojn por la aplikado de la malpermesoj menciitaj en Artikolo 104 kaj en ĉi tiu Artikolo.
 
 
Artikolo 104C
 
1.La Membro-Ŝtatoj evitas ekscesajn publikajn deficitojn.
 
2.La Komisiono voktas la evoluadon de la buĝeta situacio kaj de la nivelo de la publika ŝuldaro en la Membro-Ŝtatoj por konstati gravajn mankojn. Ĝi ekzamenas precipe la observadon de la buĝeta disciplino, surbaze de la jenaj du kriterioj:
a) ĉu la rilato inter la antaŭvidita aŭ reala publika deficito kaj la malneta enlanda produkto superas difinitan referencvaloron, krom se:
   --la rilato konsiderinde kaj konstante malaltiĝis kaj atingis nivelon proksiman al la referencvaloro,
   --aŭ la rilato nur escepte kaj provizore superas la referencvaloron kaj restas proksima al ĝi;
b) ĉu la rilato inter la publika ŝuldaro kaj la malneta enlanda produkto superas difinitan referencvaloron, krom se la rilato sufiĉe malaltiĝas kaj je kontentiga rapideco proksimiĝas al la referencvaloro.
 
La referencvaloroj estas difinitaj en la Protokolo pri la proceduro okaze de ekscesa deficito aneksita al ĉi tiu Traktato.
 
3.Se Membro-Ŝtato plenumas neniun aŭ nur unu el ĉi tiuj kriterioj, la Komisiono faras raporton. Tiu raporto ankaŭ konsideras, ĉu la publika deficito superas la publikajn elspezojn por investado, kaj krome atentas ĉiujn aliajn rilatajn faktorojn, inkluzive la mezperspektivan ekonomian kaj buĝetan situacion de la Membro-Ŝtato.
 
La Komisiono ankaŭ povas fari raporton se ĝi opinias ke, malgraŭ la plenumo de la kriterioj, ekzistas danĝero de ekscesa deficito en iu Membro-Ŝtato.
 
4.La Komitato menciita en Artikolo 109C donas opinion pri la raporto de la Komisiono.
 
5. Se la Komisiono opinias, ke en Membro-Ŝtato ekzistas aŭ povas ekesti ekscesa deficito, ĝi prezentas opinion al la Konsilio.
 
6.La Konsilio, agante per kvalifikita plimulto laŭ rekomendo de la Komisiono kaj kun atento al la eventualaj rimarkigoj de la koncerna Membro-Ŝtato, decidas post ĝenerala pritakso, ĉu ekzistas ekscesa deficito.
 
7.Kiam la Konsilio decidas, konforme al paragrafo 6, ke ekzistas deficito, ĝi adresas rekomendojn al la koncerna Membro-Ŝtato por ĉesigi tiun situacion en difinita templimo. Kun rezervo pri la dispozicioj de paragrafo 8, tiuj rekomendoj ne estas publikigitaj.
 
8.Se la Konsilio konstatas, ke en la preskribita templimo ĝiajn rekomendojn ne sekvis efikaj agoj, ĝi povas publikigi siajn rekomendojn.
 
9.Se Membro-Ŝtato daŭrigas ne apliki la rekomendojn de la Konsilio, la Konsilio povas decidi admoni la koncernan Membro-Ŝtaton, ke ĝi faru, en difinita templimo, aranĝojn por la malpliigo de la deficito kiun la Konsilio taksas necesa por rebonigi la situacion.
 
En tia kazo la Konsilio povas peti la koncernan Membro-Ŝtaton prezenti en difinita templimo raportojn por ke ĝi povu kontroli la adaptoklopodojn de tiu Membro-Ŝtato.
 
10.La rajtoj procesi menciitaj en Artikoloj 169 kaj 170 ne povas esti uzataj en la kadro de paragrafoj 1 ĝis 9 de ĉi tiu Artikolo.
 
11.Kiom longe Membro-Ŝtato ne plenumas decidon faritan laŭ paragrafo 9, la Konsilio povas decidi apliki aŭ eventuale pliakrigi unu aŭ plurajn el la jenaj demarŝoj:
--postuli, ke la koncerna Membro-Ŝtato, antaŭ ol emisii obligaciojn kaj aliajn valorpaperojn, publikigu aldonajn informojn, kiujn difinas la Konsilio;
--peti la Eŭropan Investobankon rekonsideri sian politikon pri pruntoj al la koncerna Membro-Ŝtato;
--postuli, ke la koncerna Membro-Ŝtato senintereze deponu ĉe la Komunumo konvenan sumon ĝis kiam, laŭ la opinio de la Konsilio, la ekscesa deficito estas ĝustigita;
--aljuĝi konvenajn monpunojn.
 
La prezidanto de la Konsilio informas la Eŭropan Parlamenton pri la faritaj decidoj.
 
12.La Konsilio tiom abrogas iujn aŭ ĉiujn el siaj decidoj menciitaj en paragrafoj 6 ĝis 9 kaj 11, kiom ĝi opinias ke la ekscesa deficito en la koncerna Membro-Ŝtato estas ĝustigita. Se la Konsilio antaŭe publikigas siajn rekomendojn, ĝi publike deklaras, tuj kiam la decido laŭ paragrafo 8 estas abrogita, ke ne plu ekzistas ekscesa deficito.
 
13.La decidojn menciitajn en paragrafoj 7 ĝis 9, 11 kaj 12 la Konsilio faras laŭ rekomendo de la Komisiono per plimulto de du trionoj de la voĉoj de siaj membroj ponditaj laŭ Artikolo 142, paragrafo 2, ekskluzive de la voĉoj de la reprezentanto de la koncernata Membro-Ŝtato.
 
14.Pliaj dispozicioj pri la plenumado de la proceduro priskribita en ĉi tiu Artikolo troviĝas en la Protokolo pri la proceduro okaze de ekscesaj deficitoj aneksita al ĉi tiu Traktato.
 
La Konsilio, agante unuanime laŭ propono de la Komisiono kaj konsultinte la Eŭropan Parlamenton kaj la ECB, alprenas la konvenajn dispoziciojn kiuj anstataŭas tiun Protokolon.
 
Kun rezervo pri la aliaj dispozicioj de ĉi tiu paragrafo, la Konsilio, agante per kvalifikita plimulto laŭ propono de la Komisiono kaj konsultinte la Eŭropan Parlamenton, fiksas antaŭ la 1a de januaro 1994 la detalajn regulojn kaj difinojn por la aplikado de la dispozicioj de tiu Protokolo.

ĈAPITRO 2
 
MONA POLITIKO
 
 
Artikolo 105
 
1.La ĉefa celo de la ESCB estas konservi prezostabilecon. Sen difekto al la celo pri prezostabileco, la ESCB subtenas la ĝeneralajn ekonomiajn politikojn en la Komunumo por kontribui al la realigo de la celoj de la Komunumo difinitaj en Artikolo 2. La ESCB agas laŭ la principo de malferma merkata ekonomio kun libera konkurenco, favore al efika asignado de rimedoj kaj konforme al la principoj difinitaj en Artikolo 3A.
 
2.La fundamentaj taskoj de la ESCB estas:
--difini kaj plenumi la monan politikon de la Komunumo;
--plenumi valutajn transakciojn konforme al Artikolo 109;
--teni kaj administri la oficialajn valutajn rezervojn de la Membro-Ŝtatoj;
--antaŭenigi la glatan funkciadon de pagsistemoj.
 
3.La dua streketo de paragrafo 2 ne difektas la tenadon kaj administradon fare de la Membro-Ŝtatoj de laborsaldoj en fremdaj valutoj.
 
4.La ESCB estas konsultata:
--pri ĉiu propono pri Komunuma akto en la sferoj pri kiuj ĝi kompetentas;
--de la naciaj instancoj pri ĉiu projekto de leĝa dispozicio en la sferoj pri kiuj ĝi kompetentas, tamen en la limoj kaj laŭ la kondiĉoj kiujn fiksas la Konsilio laŭ la proceduro de Artikolo 106, paragrafo 6.
 
La ESCB povas, en la sferoj pri kiuj ĝi kompetentas, submeti opiniojn al la kompetentaj institucioj aŭ organoj de la Komunumo aŭ al la naciaj instancoj.
 
5. La ESCB kontribuas al la bona plenumado de la politikoj de la kompetentaj instancoj rilate al prudenta voktado de la kreditinstitucioj kaj la stabileco de la financa sistemo.
 
6.La Konsilio povas, agante unuanime laŭ propono de la Komisiono, konsultinte la ECB kaj akirinte la konsenton de la Eŭropa Parlamento, doni al la ECB specifajn taskojn en rilato kun la politikoj pri la prudenta voktado de la kreditaj kaj aliaj financaj institucioj, escepte de asekurentreprenoj.
 
 
Artikolo 105A
 
1.La ECB havas la ekskluzivan rajton permesi la emisiadon de monbiletoj en la Komunumo. La ECB kaj la naciaj centraj bankoj rajtas emisii monbiletojn. La monbiletoj emisiitaj de la ECB kaj la naciaj centraj bankoj estas la solaj kiuj validas kiel leĝaj pagiloj en la Komunumo.
 
2.La Membro-Ŝtatoj rajtas emisii monerojn, kondiĉe ke la ECB aprobas la emisian volumenon. La Konsilio povas, agante laŭ la proceduro de Artikolo 189C kaj konsultinte la ECB, alpreni aranĝojn por harmoniigi la nominalajn valorojn kaj la teknikajn karakterizojn de ĉiuj moneroj destinitaj por cirkulado, kiom tio necesas por permesi ties bonan cirkuladon en la Komunumo.
 
 
Artikolo 106
 
1.La ESCB konsistas el la ECB kaj la naciaj centraj bankoj.
 
2.La ECB havas juran personecon.
 
3.La ESCB estas gvidata de la decidorganoj de la ECB, kiuj estas la Gvida Konsilio kaj la Direktoraro.
 
4.La Statuto de la ESCB estas fiksita en Protokolo aneksita al ĉi tiu Traktato.
 
5. Artikolojn 5.1, 5.2, 5.3, 17, 18, 19.1, 22, 23, 24, 26, 32.2, 32.3, 32.4, 32.6, 33.1(a) kaj 36 de la Statuto de la ESCB povas modifi la Konsilio, agante aŭ per kvalifikita plimulto laŭ rekomendo de la ECB kaj konsultinte la Komisionon aŭ unuanime laŭ propono de la Komisiono kaj konsultinte la ECB. En ambaŭ kazoj necesas la konsento de la Eŭropa Parlamento.
 
6.La dispoziciojn menciitajn en Artikoloj 4, 5.4, 19.2, 20, 20.1, 29.2, 30.4 kaj 34.3 de la Statuto de la ESCB alprenas la Konsilio agante per kvalifikita plimulto, aŭ laŭ propono de la Komisiono kaj konsultinte la Eŭropan Parlamenton kaj la ECB aŭ laŭ rekomendo de la ECB kaj konsultinte la Eŭropan Parlamenton kaj la Komisionon.
 
 
Artikolo 107
 
En uzado de la povoj kaj plenumado de la taskoj kaj devoj donitaj al ili per ĉi tiu Traktato kaj la Statuto de la ESCB, nek la ECB nek nacia centra banko nek iu ajn membro de ties decidorganoj rajtas peti aŭ akcepti instrukciojn de institucioj aŭ organoj de la Komunumo, de registaroj de Membro-Ŝtatoj aŭ de iu ajn alia organo. La institucioj kaj organoj de la Komunumo kaj la registaroj de la Membro-Ŝtatoj devigas sin respekti ĉi tiun principon kaj ne klopodi influi la membrojn de la decidorganoj de la ECB aŭ de la naciaj centraj bankoj en la plenumado de ties taskoj.
 
 
Artikolo 108
 
Ĉiu Membro-Ŝtato zorgas, ke plej malfrue je la dato de starigo de la ESCB ĝia nacia leĝaro, inkluzive la statuton de ĝia nacia centra banko, estas akordigebla kun ĉi tiu Traktato kaj la Statuto de la ESCB.
 
 
Artikolo 108A
 
1.Por plenumi la taskojn donitajn al la ESCB, la ECB, konforme al ĉi tiu Traktato kaj laŭ la kondiĉoj preskribitaj en la Statuto de la ESCB :
--faras reglamentojn, kiom necesas por plenumi la taskojn difinitajn en Artikolo 3.1, unua streketo, Artikolo 19.1, Artikolo 22 aŭ Artikolo 25.2 de la Statuto de la ESCB, kaj en la kazoj kiujn fiksas la aktoj de la Konsilio menciitaj en Artikolo 106, paragrafo 6;
--faras la decidojn kiuj necesas por plenumi la taskojn donitajn al la ESCB per ĉi tiu Traktato kaj la Statuto de la ESCB;
--donas rekomendojn kaj opiniojn.
 
2.Reglamento havas ĝeneralan karakteron. Ĝi estas deviga en sia tuto kaj rekte aplikebla en ĉiu Membro-Ŝtato.
 
Rekomendoj kaj opinioj ne estas devigaj.
 
Decido estas deviga en sia tuto por tiuj al kiuj ĝi estas adresita.
 
Artikoloj 190, 191 kaj 192 aplikiĝas al la reglamentoj kaj decidoj de la ECB.
 
La ECB povas decidi publikigi siajn decidojn, rekomendojn kaj opiniojn.
 
3.En la limoj kaj laŭ la kondiĉoj kiujn fiksas la Konsilio laŭ la proceduro de Artikolo 106, paragrafo 6, la ECB havas la rajton apliki al entreprenoj monpunojn aŭ kompulsopagojn pro nerespekto de ĝiaj reglamentoj kaj decidoj.
 
 
Artikolo 109
 
1.Deroge de Artikolo 228 la Konsilio povas, agante unuanime laŭ rekomendo de la ECB aŭ de la Komisiono, konsultinte la ECB por atingi ĝeneralan konsenton akordigeblan kun la celo de prezostabileco kaj konsultinte la Eŭropan Parlamenton, laŭ la proceduro menciita en paragrafo 3 rilate la detalajn aranĝojn, fari formalajn interkonsentojn pri kurzosistemo por la Ekuo rilate al ne-Komunumaj valutoj. La Konsilio povas, agante per kvalifikita plimulto laŭ rekomendo de la ECB aŭ de la Komisiono kaj konsultinte la ECB por atingi ĝeneralan konsenton akordigeblan kun la celo de prezostabileco, fiksi, modifi aŭ malfiksi la centrajn kurzojn de la Ekuo en la kurzosistemo. La Prezidanto de la Konsilio informas la Eŭropan Parlamenton pri la fiksado, modifado aŭ malfiksado de la centraj kurzoj de la Ekuo.
 
2.Se mankas kurzosistemo rilate al unu aŭ pluraj ne-Komunumaj valutoj en la senco de paragrafo 1, la Konsilio povas, agante per kvalifikita plimulto laŭ rekomendo de la Komisiono kaj konsultinte la ECB aŭ laŭ rekomendo de la ECB, formuli ĝeneralajn gvidliniojn por la kurza politiko rilate al tiuj valutoj. Tiuj ĝeneralaj gvidlinioj ne damaĝas la ĉefan celon de ESCB konservi prezostabilecon.
 
3.Deroge de Artikolo 228, se la Komunumo devas trakti kun unu aŭ pluraj Ŝtatoj aŭ internaciaj organizoj interkonsentojn pri temoj de la mona aŭ valutkurza sistemo, la Konsilio, agante per kvalifikita plimulto laŭ rekomendo de la Komisiono kaj konsultinte la ECB aŭ laŭ rekomendo de la ECB, decidas la aranĝojn por la traktado kaj konkludado de tiaj interkonsentoj. Tiuj aranĝoj certigas, ke la Komunumo esprimas unuecan starpunkton. La Komisiono plene enplektiĝas en la traktadoj.
 
Interkonsentoj konkluditaj laŭ ĉi tiu paragrafo estas devigaj por la institucioj de la Komunumo, la ECB kaj la Membro-Ŝtatoj.
 
4.Kun rezervo pri paragrafo 1 la Konsilio, agante laŭ propono de la Komisiono kaj konsultinte la ECB, decidas per kvalifikita plimulto pri la starpunkto de la Komunumo je internacia nivelo rilate al aferoj de aparta graveco por la Ekonomia kaj Mona Unio kaj unuanime pri ĝia reprezentiĝo konforme al la divido de kompetentoj preskribita en Artikoloj 103 kaj 105.
 
5. Sen difekto al la kompetento de la Komunumo kaj al Komunumaj interkonsentoj pri la Ekonomia kaj Mona Unio, la Membro-Ŝtatoj povas trakti en internaciaj instancoj kaj konkludi internaciajn interkonsentojn.

ĈAPITRO 3
 
INSTITUCIAJ DISPOZICIOJ
 
 
Artikolo 109A
 
1.La Gvida Konsilio de la ECB konsistas el la membroj de la Direktoraro de la ECB kaj la prezidantoj de la naciaj centraj bankoj.
 
2.a) La Direktoraro konsistas el la prezidanto, la vic-prezidanto kaj kvar aliaj membroj.
   b) La prezidanton, la vic-prezidanton kaj la aliajn membrojn de la direktoraro per komuna konsento nomumas, el personoj kun rekonitaj aŭtoritateco kaj profesia sperto pri monaj kaj bankaj aferoj, la registaroj de la Membro-Ŝtatoj je nivelo de ŝtatestroj kaj registarestroj laŭ rekomendo de la Konsilio, kiu konsultis tiurilate la Eŭropan Parlamenton kaj la Gvidan Konsilion de la ECB.
 
Ilia oficperiodo daŭras ok jarojn; ili ne povas esti renomumitaj.
 
Nur ŝtatanoj de la Membro-Ŝtatoj povas esti membroj de la Direktoraro.
 
 
Artikolo 109B
 
1.La Prezidanto de la Konsilio kaj membro de la Komisiono povas partopreni sen voĉdonrajto la kunsidojn de la Gvida Konsilio de la ECB.
 
La Prezidanto de la Konsilio povas submeti al la Gvida Konsilio de la ECB proponon por pritrakto.
 
2.La Prezidanto de la ECB estas invitata partopreni en la kunsidoj de la Konsilio kiam ĝi diskutas aferojn kiuj rilatas al celoj kaj taskoj de la ESCB.
 
3.La ECB adresas al la Eŭropa Parlamento, la Konsilio kaj la Komisiono kaj al la Eŭropa Konsilio jarraporton pri la agado de la ESCB kaj pri la mona politiko de la antaŭa jaro kaj de la kuranta jaro. La Prezidanto de la ECB prezentas tiun raporton al la Konsilio kaj al la Eŭropa Parlamento, kiu povas okazigi ĝeneralan debaton sur ties bazo.
 
La Prezidanto de la ECB kaj la aliaj membroj de la Direktoraro povas je peto de la Eŭropa Parlamento aŭ je propra iniciato, esti aŭskultataj de la kompetentaj komisionoj de la Eŭropa Parlamento.
 
 
Artikolo 109C
 
1.Por tiom antaŭenigi la kunordigon de la politikoj de la Membro-Ŝtatoj kiom necesas por la funkciado de la interna merkato, estas starigita Mona Komitato kun konsila karaktero.
 
La Mona Komitato havas jenajn taskojn:
--observi la valutan kaj financan situacion de la Membro-Ŝtatoj kaj de la Komunumo kaj la ĝeneralan pagsistemon de la Membro-Ŝtatoj kaj regule raporti pri tio al la Konsilio kaj al la Komisiono;
--je peto de la Konsilio aŭ la Komisiono aŭ je sia propra iniciato adresi opiniojn al tiuj institucioj;
--sen difekto al Artikolo 151, kontribui al preparado de la laboroj de la Konsilio menciitaj en Artikolo 73F, Artikolo 73G, Artikolo 103, paragrafoj 2, 3, 4 kaj 5, Artikolo 103A, Artikolo 104A, Artikolo 104B, Artikolo 104C, Artikolo 109E, paragrafo 2, Artikolo 109F, paragrafo 6, Artikolo 109H, Artikolo 109I, Artikolo 109J, paragrafo 2, kaj Artikolo 109K, paragrafo 1;
--almenaŭ unu fojon jare ekzameni la situacion rilate moviĝojn de kapitalo kaj la liberecon de pagadoj, kiaj ili rezultas el la aplikado de ĉi tiu Traktato kaj la aranĝoj kiujn alprenis la Konsilio; tiu ekzamenado koncernas ĉiujn aranĝojn kiu rilatas al moviĝoj de kapitalo kaj al pagadoj; la Komitato raportas al la Komisiono kaj al la Konsilio pri la rezultoj de tiu ekzamenado.
 
Ĉiu Membro-Ŝtato kaj la Komisiono nomumas po du membrojn de la Mona Komitato.
 
2.Je la komenco de la tria fazo estas starigita Ekonomia kaj Financa Komitato. La Mona Komitato menciita en paragrafo 1 estas malfondita.
 
La Ekonomia kaj Financa Komitato havas jenajn taskojn:
--je peto de la Konsilio aŭ la Komisiono aŭ je sia propra iniciato adresi opiniojn al tiuj institucioj;
--observi la ekonomian kaj financan situacion de la Membro-Ŝtatoj kaj de la Komunumo kaj regule raporti al la Konsilio kaj al la Komisiono pri tio, precipe pri la financaj rilatoj kun triaj landoj kaj internaciaj institucioj;
--sen difekto al Artikolo 151, kontribui al preparado de la laboroj de la Konsilio menciitaj en Artikolo 73F, Artikolo 73G, Artikolo 103, paragrafoj 2, 3, 4 kaj 5, Artikolo 103A, Artikolo 104A, Artikolo 104B, Artikolo 104C, Artikolo 105, paragrafo 6, Artikolo 105A, paragrafo 2, Artikolo 106, paragrafoj 5 kaj 6, Artikolo 109, Artikolo 109H, Artikolo 109I, paragrafoj 2 kaj 3, Artikolo 109K, paragrafo 2, kaj Artikolo 109L, paragrafoj 4 kaj 5, kaj plenumi la aliajn konsilajn kaj preparajn taskojn kiujn donis al ĝi la Konsilio;
--almenaŭ unu fojon jare ekzameni la situacion rilate moviĝojn de kapitalo kaj la liberecon de pagadoj, kiaj ili rezultas el la aplikado de ĉi tiu Traktato kaj la aranĝoj kiujn alprenis la Konsilio; tiu ekzamenado koncernas ĉiujn aranĝojn kiu rilatas al moviĝoj de kapitalo kaj al pagadoj; la Komitato raportas al la Komisiono kaj al la Konsilio pri la rezultoj de tiu ekzamenado.
 
Ĉiu Membro-Ŝtato, la Komisiono kaj la ECB nomumas maksimume po du membrojn de la Komitato.
 
3.La Konsilio, agante per kvalifikita plimulto laŭ propono de la Komisiono kaj konsultinte la ECB kaj la Komitaton menciitan en ĉi tiu Artikolo, alprenas la detalajn regulojn pri la konsisto de la Ekonomia kaj Financa Komitato. La Prezidanto de la Konsilio informas la Eŭropan Parlamenton pri la koncerna decido.
 
4.Aldone al la taskoj menciitaj en paragrafo 2, se kaj dum estas Membro-Ŝtatoj por kiuj validas derogo laŭ Artikoloj 109K kaj 109L, la Komitato observas la valutan kaj financan situacion kaj la ĝeneralan pagsistemon de tiuj Membro-Ŝtatoj kaj regule raportas pri tio al la Konsilio kaj al la Komisiono.
 
 
Artikolo 109D
 
Pri aferoj en la aplikokampo de Artikolo 103, paragrafo 4, Artikolo 104C escepte de paragrafo 14, Artikolo 109, Artikolo 109J, Artikolo 109K, kaj Artikolo 109L, paragrafoj 4 kaj 5, la Konsilio aŭ Membro-Ŝtato povas peti la Komisionon fari laŭ oportuneco rekomendon aŭ proponon. La Konsilio ekzamenas tiun peton kaj senprokraste prezentas siajn konkludojn al la Konsilio.

ĈAPITRO 4
 
TRANSIRAJ DISPOZICIOJ
 
 
Artikolo 109E
 
1.La dua fazo de la realigo de la Ekonomia kaj Mona Unio komenciĝas la 1an de januaro 1994.
 
2.Antaŭ tiu dato
(a)ĉiu Membro-Ŝtato
    --alprenas, kiom necesas, konvenajn aranĝojn por obei la malpermesojn menciitajn en Artikolo 73B, sen difekto al Artikolo 73E, Artikolo 104 kaj Artikolo 104A, paragrafo 1;
    --fiksas, se necese, cele al la pritakso menciita en subparagrafo (b), plurjarajn programojn por certigi la daŭrivan konverĝon kiu necesas por realigi la Ekonomian kaj Monan Union, precipe rilate al prezostabileco kaj sanaj publikaj financoj;
(b)la Konsilio pritaksas, sur bazo de raporto de la Komisiono, la progreson faritan pri ekonomia kaj mona konverĝo, precipe rilate al prezostabileco kaj sanaj publikaj financoj, kaj pri la aplikado de la Komunuma leĝaro pri la interna merkato.
 
3.Artikolo 104, Artikolo 104A, paragrafo 1, Artikolo 104B, paragrafo 1 kaj Artikolo 104C, escepte de paragrafoj 1, 9, 11 kaj 14, aplikiĝas ekde la komenco de la dua fazo.
 
Artikolo 103A, paragrafo 2, Artikolo 104C, paragrafoj 1, 9 kaj 11, Artikolo 105, Artikolo 105A, Artikolo 107, Artikolo 109, Artikolo 109A, Artikolo 109B kaj Artikolo 109C, paragrafoj 2 kaj 4, aplikiĝas ekde la komenco de la tria fazo.
 
4.Dum la dua fazo la Membro-Ŝtatoj strebas eviti ekscesajn publikajn deficitojn.
 
5. Dum la dua fazo ĉiu Membro-Ŝtato komencas, laŭbezone, la procezon kiu kondukas al la sendependeco de ĝia centra banko, konforme al Artikolo 108.
 
 
Artikolo 109F
 
1.Je la komenco de la dua fazo estas starigita kaj ekfunkcias Eŭropa Mona Instituto, ĉi-poste nomata "EMI"; ĝi havas juran personecon kaj estas gvidata kaj administrata de Konsilio kiu konsistas el prezidanto kaj la prezidantoj de la naciaj centraj bankoj, el kiuj unu estas vicprezidanto.
 
La prezidanton nomumas per komuna konsento la registaroj de la Membro-Ŝtatoj je nivelo de ŝtatestroj kaj registarestroj, laŭ rekomendo aŭ de la Komitato de Prezidantoj de la centraj bankoj de la Membro-Ŝtatoj, ĉi-poste nomata "Komitato de Prezidantoj", aŭ de la Konsilio de la EMI kaj konsultinte la Eŭropan Parlamenton kaj la Konsilion. La prezidanto estas elektita el personoj kun rekonitaj aŭtoritateco kaj profesia sperto pri monaj kaj bankaj aferoj. Nur ŝtatanoj de la Membro-Ŝtatoj povas esti prezidanto de la EMI. La Konsilio de la EMI nomumas la vic-prezidanton.
 
La Statuto de la EMI estas fiksita en Protokolo aneksita al ĉi tiu Traktato.
 
La Komitato de Prezidantoj estas malfondita je la komenco de la dua fazo.
 
2.La EMI
--plifortigas la kunlaboron inter la naciaj centraj bankoj;
--plifortigas la kunordigon de la monaj politikoj de la Membro-Ŝtatoj por certigi prezostabilecon;
--voktas la funkciadon de la Eŭropa Mona Sistemo;
--interkonsiliĝas pri temoj pri kiuj kompetentas la naciaj centraj bankoj kaj influas la stabilecon de la financaj institucioj kaj merkatoj;
--transprenas la taskojn de la Eŭropa Fonduso por Mona Kunlaboro, kiu estas malfondita; la detalojn de tiu malfondo fiksas la statuto de la EMI;
--faciligas la uzadon de la Ekuo kaj voktas ties evoluon, inkluzive la bonan funkciadon de la sistemo de interkompensado en Ekuoj.
 
3.Prepare al la tria fazo, la EMI:
--preparas la instrumentojn kaj procedurojn kiuj necesas por apliki unuecan monan politikon dum la tria fazo;
--se necese antaŭenigas la harmoniigon de la reguloj kaj politikoj pri la kolektado, kompilado kaj diskonigo de statistikoj en la sfero de sia kompetento;
--ellaboras la regulojn por la agadoj plenumendaj de la naciaj centraj bankoj en la kadro de la ESCB;
--antaŭenigas la efikecon de translimaj pagadoj;
--voktas la teknikan preparadon de Ekuaj bankbiletoj.
 
Plej malfrue je la 31a de decembro 1996 la EMI difinas la regularan, organizan kaj loĝistikan kadron, kiun bezonas la ESCB por plenumi siajn taskojn en la tria fazo. Tiu kadro estas submetita por decido al la ECB en la momento de ties starigo.
 
4.La EMI povas, agante per plimulto de du trionoj de la membroj de sia Konsilio:
--formuli opiniojn aŭ rekomendojn pri la ĝenerala orientiĝo de la mona kaj la valutkurza politikoj kaj pri la tiurilataj aranĝoj faritaj en ĉiu Membro-Ŝtato;
--submeti al la registaroj kaj la Konsilio opiniojn aŭ rekomendojn pri politikoj kiuj povus influi la internan aŭ eksteran monan situacion en la Komunumo kaj precipe la funkciadon de la Eŭropa Mona Sistemo;
--adresi rekomendojn al la monaj instancoj de la Membro-Ŝtatoj pri la aplikado de ties mona politiko.
 
5. La EMI povas, agante unuanime, decidi publikigi siajn opiniojn kaj rekomendojn.
 
6.La EMI estas konsultata de la Konsilio pri ĉiu propono pri Komunuma akto en la sfero de sia kompetento.
 
En la limoj kaj laŭ la kondiĉoj kiujn fiksas la Konsilio agante per kvalifikita plimulto laŭ rekomendo de la Komisiono kaj konsultinte la Eŭropan Parlamenton kaj la EMI, la EMI estas konsultata de la instancoj de la Membro-Ŝtatoj pri ĉiu projekto pri leĝa dispozicio en la sfero de sia kompetento.
 
7.La Konsilio povas, agante unuanime laŭ propono de la Komisiono kaj konsultinte la Eŭropan Parlamenton kaj la EMI, doni al la EMI aliajn taskojn prepare al la tria fazo.
 
8.Kie ĉi tiu Traktato donas konsilan rolon al la ECB, antaŭ la starigo de la ECB mencioj pri ĝi estas komprenendaj kiel mencioj pri la EMI.
 
Kie ĉi tiu Traktato donas konsilan rolon al la EMI, antaŭ la 1a de januaro 1994 mencioj pri la EMI estas komprenendaj kiel mencioj pri la Komitato de Prezidantoj.
 
9.Dum la dua fazo la termino "ECB" en Artikoloj 173, 175, 176, 177, 180 kaj 215 estas komprenenda kiel mencio pri la EMI.
 
 
Artikolo 109G
 
La valuta konsisto de la Eku-korbo restas senŝanĝa.
 
Je la komenco de la tria fazo la valoro de la Ekuo estas nenuligeble fiksita, konforme al Artikolo 109L, paragrafo 4.
 
 
Artikolo 109H
 
1.En kazo de malfaciloj aŭ gravaj minacoj de malfaciloj pri la pagobilanco de Membro-Ŝtato kiuj rezultas aŭ de ĝenerala malekvilibro en tiu bilanco aŭ de la speco de devizoj pri kiu ĝi disponas, kaj se tiuj malfaciloj povas precipe endanĝerigi la funkciadon de la komuna merkato aŭ la iompostioman realigon de la komuna komerca politiko, la Komisiono senprokaste ekzamenas la situacion de la koncerna Ŝtato kaj la agadon kiun tiu Ŝtato faris aŭ povas fari, uzante ĉiujn disponeblajn rimedojn konforme al la dispozicioj de ĉi tiu Traktato. La Komisiono indikas la aranĝojn kiujn ĝi rekomendas al la koncerna Ŝtato.
 
Se la agado de Membro-Ŝtato kaj la aranĝoj kiujn rekomendis la Komisiono montriĝas nesufiĉaj por forigi la ekzistantajn aŭ minacantajn malfacilojn, la Komisiono, konsultinte la komitaton menciitan en Artikolo 109C, rekomendas al la Konsilio reciprokan helpon kaj la taŭgajn aranĝojn por tio.
 
La Komisiono regule informas la Konsilion pri la situacio kaj ties evoluo.
 
2.La Konsilio povas, agante per kvalifikita plimulto, aljuĝi la reciprokan helpon; ĝi faras direktivojn aŭ decidojn, kiuj fiksas ties kondiĉojn kaj detalojn. La reciproka helpo povas precipe konsisti el
a) komuna agado ĉe aliaj internaciaj organizoj al kiuj la Membro-Ŝtatoj povas sin turni;
b) aranĝoj, kiuj necesas por eviti devojigon de komercaj fluoj kiam la Ŝtato en malfaciloj konservas aŭ reenkondukas kvantajn restriktojn rilate al triaj landoj;
c) disponigo de limigitaj kreditoj fare de aliaj Membro-Ŝtatoj, kondiĉe ke ili konsentas.
 
3.Se la reciprokan helpon kiun rekomendis la Komisiono ne aprobas la Konsilio aŭ se la aprobita reciproka helpo kaj la faritaj aranĝoj ne sufiĉas, la Komisiono rajtigas la Ŝtaton en malfaciloj fari protektajn aranĝojn kies kondiĉojn kaj detalojn la Komisiono difinas.
 
La Konsilio povas, agante per kvalifikita plimulto, nuligi tiun rajtigon aŭ modifi ties kondiĉojn kaj detalojn.
 
4.Kun rezervo pri Artikolo 109K, paragrafo 6, ĉi tiu Artikolo ne plu aplikiĝas ekde la komenco de la tria fazo.
 
 
Artikolo 109I
 
1.Se okazas subita pagobilanca krizo kaj decido en la senco de Artikolo 109H, paragrafo 2, ne estas tuj farita, la koncernata Membro-Ŝtato singarde povas fari la necesajn protektajn aranĝojn. Tiuj aranĝoj devas kiel eble plej malmulte perturbi la funkciadon de la komuna merkato kaj ne esti pli ampleksaj ol strikte necesas por forigi la subite estiĝintajn malfacilojn.
 
2.La Komisiono kaj la Membro-Ŝtatoj devas esti informitaj pri ĉi tiuj aranĝoj plej malfrue en la momento kiam ili ekvalidas. La Komisiono povas rekomendi al la Konsilio reciprokan helpon laŭ Artikolo 109H.
 
3.Post opinio de la Komisiono kaj konsultado de la Komitato menciita en Artikolo 109C, la Konsilio povas, agante per kvalifikita plimulto, decidi ke la koncernata Ŝtato devas modifi, suspendi aŭ forigi la supre menciitajn protektajn aranĝojn.
 
4.Kun rezervo pri Artikolo 109K, paragrafo 6, ĉi tiu Artikolo ne plu aplikiĝas ekde la komenco de la tria fazo.
 
 
Artikolo 109J
 
1.La Komisiono kaj la EMI raportas al la Konsilio pri la progreso kiun faris la Membro-Ŝtatoj en la plenumado de siaj devoj rilate al la realigo de Ekonomia kaj Mona Unio. Tiuj raportoj interalie ekzamenas, ĉu la nacia leĝaro de ĉiu Membro-Ŝtato, inkluzive la statutojn de ties nacia centra banko, estas akordigebla kun Artikoloj 107 kaj 108 de ĉi tiu Traktato kaj kun la statutoj de la ESCB. Ili ankaŭ ekzamenas, ĉu estas atingita alta grado de daŭriva konverĝo, konsiderante kiom ĉiu Membro-Ŝtato plenumas jenajn kriteriojn:
--atingo de alta grado de prezostabileco; tio vidiĝas el inflacia procento proksima al tiu de la maksimume tri Membro-Ŝtatoj kiuj havas la plej bonan rezulton pri prezostabileco;
--daŭriveco de la situacio de la publikaj financoj; tio vidiĝas el situacio de la publika buĝeto sen ekscesa deficito en la senco de Artikolo 104C, paragrafo 6;
--respektado de la normalaj fluktumarĝenoj de la valutkurza mekanismo de la Eŭropa Mona Sistemo dum minimume du jaroj sen devaluto rilate al la valuto de alia Membro-Ŝtato;
--daŭriveco de la konverĝo kiun atingis la Membro-Ŝtato kaj de ĝia partopreno en la valutkurza mekanismo de la Eŭropa Mona Sistemo, kio esprimiĝas per la nivelo de longperiodaj interezoj.
 
La kvar kriterioj menciitaj en ĉi tiu paragrafo kaj la respektivaj periodoj dum kiuj ili estas plenumendaj estas precizigitaj en Protokolo aneksita al ĉi tiu Traktato. La raportoj de la Komisiono kaj de la EMI konsideras ankaŭ la evoluon de la Ekuo, la rezultojn de la integrigo de la merkatoj, la situacion kaj evoluon de la bilancoj de kurantaj pagoj, kaj ekzamenadon de la evoluo de la poaj salajrokostoj kaj aliaj prezindicoj.
 
2.Sur bazo de tiuj raportoj la Konsilio, agante per kvalifikita plimulto laŭ rekomendo de la Komisiono, pritaksas:
--ĉu la unuopaj Membro-Ŝtatoj plenumas la kondiĉojn necesajn por la alpreno de unueca valuto
--ĉu plimulto de la Membro-Ŝtatoj plenumas la kondiĉojn necesajn por la alpreno de unueca valuto,
kaj rekomendas siajn konkludojn al la Konsilio kunsidanta en konsisto de la ŝtatestroj kaj registarestroj. La Eŭropa Parlamento estas konsultita kaj sendas sian opinion al la Konsilio kunsidanta en konsisto de la ŝtatestroj kaj registarestroj.
 
3.Prenante konvene en konsideron la raportojn menciitajn en paragrafo 1 kaj la opinion de la Eŭropa Parlamento menciitan en paragrafo 2, la Konsilio kunsidanta en konsisto de la ŝtatestroj kaj registarestroj plej malfrue la 31an de decembro 1996, agante per kvalifikita plimulto,
--decidas, sur bazo de la rekomendoj de la Konsilio menciitaj en paragrafo 2, ĉu plimulto de la Membro-Ŝtatoj plenumas la kondiĉojn necesajn por la alpreno de unueca valuto,
--decidas, ĉu konvenas, ke la Komunumo eniru la trian fazon, kaj se jes,
--fiksas la daton de la komenco de la tria fazo.
 
4.Se je la fino de 1997 la dato de la komenco de la tria fazo ne estas fiksita, la tria fazo komenciĝas la 1an de januaro 1999. Antaŭ la 1a de julio 1998, la Konsilio kunsidanta en konsisto de la ŝtatestroj kaj registarestroj, post ripeto de la proceduro de paragrafoj 1 kaj 2 - escepte de la dua streketo de paragrafo 2 - kun atento al la raportoj menciitaj en paragrafo 1 kaj al la opinio de la Eŭropa Parlamento, konfirmas, agante per kvalifikita plimulto sur bazo de la rekomendoj de la Konsilio menciitaj en paragrafo 2, kiuj estas la Membro-Ŝtatoj kiuj plenumas la kondiĉojn necesajn por la alpreno de unueca valuto.
 
 
Artikolo 109K
 
1.Se la dato estas fiksita laŭ Artikolo 109J, paragrafo 3, la Konsilio decidas sur bazo de siaj rekomendoj menciitaj en Artikolo 109J, paragrafo 2, agante per kvalifikita plimulto laŭ rekomendo de la Komisiono, ĉu iuj Membro-Ŝtatoj havas derogon en la senco de paragrafo 3 de ĉi tiu Artikolo, kaj se jes, kiuj. Tiuj Membro-Ŝtatoj estas ĉi-poste nomataj "Membro-Ŝtatoj kun derogo".
 
Se la Konsilio konfirmas sur bazo de Artikolo 109J, paragrafo 4, kiuj estas la Membro-Ŝtatoj kiuj plenumas la kondiĉojn necesajn por alpreno de uneca valuto, la Membro-Ŝtatoj kiuj ne plenumas tiujn kondiĉojn havas derogon en la senco de paragrafo 3 de ĉi tiu Artikolo. Tiuj Membro-Ŝtatoj estas ĉi-poste nomataj "Membro-Ŝtatoj kun derogo".
 
2.Minimume ĉiun duan jaron aŭ je peto de Membro-Ŝtato kun derogo, la Komisiono kaj la ECB raportas al la Konsilio laŭ la proceduro de Artikolo 109J, paragrafo 1. Post konsultado de la Eŭropa Parlamento kaj diskutado en la Konsilio kunsidanta en konsisto de la ŝtatestroj kaj registarestroj, la Konsilio decidas, agante per kvalifikita plimulto laŭ propono de la Komisiono, kiuj Membro-Ŝtatoj kun derogo plenumas la necesajn kondiĉojn sur bazo de la kriterioj de Artikolo 109J, paragrafo 1, kaj ĉesigas la derogojn de la koncernaj Membro-Ŝtatoj.
 
3.Derogo en la senco de paragrafo 1 implicas ke jenaj Artikoloj ne aplikiĝas al la koncerna Membro-Ŝtato: Artikolo 104C, paragrafoj 9 kaj 11, Artikolo 105, paragrafoj 1, 2, 3 kaj 5, Artikolo 105A, Artikolo 108A, Artikolo 109 kaj Artikolo 109A, paragrafo 2(b). La esceptigo de tiu Membro-Ŝtato kaj de ĝia nacia centra banko el la rajtoj kaj devoj en la kadro de la ESCB estas fiksita en Ĉapitro IX de la Statuto de la ESCB.
 
4.En Artikolo 105, paragrafoj 1, 2 kaj 3, Artikolo 105A, Artikolo 108A, Artikolo 109 kaj Artikolo 109A, paragrafo 2, mencioj pri Membro-Ŝtatoj estas komprenendaj kiel mencioj pri Membro-Ŝtatoj sen derogo.
 
5. La voĉdonrajtoj de Membro-Ŝtatoj kun derogo estas suspenditaj por decidoj de la Konsilio laŭ la Artikoloj de ĉi tiu Traktato menciitaj en paragrafo 3. En tiu kazo, deroge de Artikolo 148 kaj Artikolo 189A, paragrafo 1, validas kiel kvalifikita plimulto du trionoj de la voĉoj de la reprezentantoj de la Membro-Ŝtatoj sen derogo, ponditaj laŭ Artikolo 148, paragrafo 2; por akto postulanta unuanimecon necesas unuanimeco de tiuj Membro-Ŝtatoj.
 
6.Artikolo 109H kaj Artikolo 109I plu aplikiĝas al Membro-Ŝtatoj kun derogo.
 
 
Artikolo 109L
 
1.Tuj post la decido farita laŭ Artikolo 109J, paragrafo 3, pri la dato de la komenco de la tria fazo, aŭ eventuale tuj post la 1a de julio 1998
--la Konsilio alprenas la dispoziciojn menciitajn en Artikolo 106, paragrafo 6;
--la registaroj de la Membro-Ŝtatoj sen derogo nomumas, laŭ la proceduro de Artikolo 50 de la Statuto de la ESCB, la prezidanton, la vicprezidanton kaj la aliajn membrojn de la Direktoraro de la ECB. Se estas Membro-Ŝtatoj kun derogo, la nombro da membroj de la Direktoraro de la ECB povas esti pli malgranda ol preskribita en Artikolo 11.1 de la Statuto de la ESCB, sed ĝi neniel povas esti malpli ol kvar.
 
Tuj post nomumo de la Direktoraro, la ESCB kaj la ECB estas starigitaj kaj preparas sian plenan ekfunkcion en la senco de ĉi tiu Traktato kaj de la Statuto de la ESCB. Ili plene uzas siajn kompetentojn ekde la unua tago de la tria fazo.
 
2.Tuj post sia starigo la ECB transprenas, kiom necesas, la taskojn de la EMI. La EMI estas likvidita ekde la starigo de la ECB; la detalaj aranĝoj por la likvidado estas fiksitaj en la Statuto de la EMI.
 
3.Se kaj dum estas Membro-Ŝtatoj kun derogo, sen difekto al Artikolo 106, paragrafo 3, de ĉi tiu Traktato la Ĝenerala Konsilio de la ECB menciita en Artikolo 45 de la Statuto de la ESCB estas starigita kiel tria decidorgano de la ECB.
 
4.En la unua tago de la tria fazo la Konsilio, agante per unuanima decido de la Membro-Ŝtatoj sen derogo, laŭ propono de la Komisiono kaj konsultinte la ECB, alprenas la kurzojn je kiuj iliaj valutoj estas nenuligeble fiksitaj kaj la nenuligeble fiksitan kurzon je kiu la Ekuo anstataŭas tiujn valutojn, kaj la Ekuo fariĝas plenrajta valuto. Tiu aranĝo en si mem ne modifas la eksteran valoron de la Ekuo. Laŭ la sama proceduro la Konsilio faras ankaŭ la aliajn aranĝojn kiuj necesas por la rapida enkonduko de la Ekuo kiel la unueca valuto de tiuj Membro-Ŝtatoj.
 
5. Se estas decidite laŭ la proceduro de Artikolo 109K, paragrafo 2, ĉesigi derogon, la Konsilio, agante per unuanima decido de la Membro-Ŝtatoj sen derogo kaj la koncernata Membro-Ŝtato, laŭ propono de la Komisiono kaj konsultinte la ECB, fiksas la kurzon je kiu la Ekuo anstataŭas la valuton de la koncerna Membro-Ŝtato kaj faras la aliajn aranĝojn kiuj necesas por la enkonduko de la Ekuo kiel unueca valuto en la koncernata Membro-Ŝtato.
 
 
Artikolo 109M
 
1.Ĝis la komenco de la tria fazo ĉiu Membro-Ŝtato traktas sian valutkurzan politikon kiel aferon de komuna intereso. Tion farante, la Membro-Ŝtato prenas en konsideron la spertojn akiritajn dum la kunlaborado en la kadro de la Eŭropa Mona Sistemo (EMS) kaj dum la evoluigo de la Ekuo, kun respekto al la ekzistantaj kompetentoj.
 
2.Ekde la komenco de la tria fazo kaj dum Membro-Ŝtato havas derogon, paragrafo 1 aplikiĝas analoge al la valutkurza politiko de tiu Membro-Ŝtato.

TITOLO VII
 
 
La komuna komerca politiko

Artikolo 110
 
Starigante doganunuiĝon inter si, la Membro-Ŝtatoj celas kontribui, laŭ la komuna intereso, al la harmonia disvolviĝo de la tutmonda komerco, al la iompostioma forigo de la restriktoj pri internacia komerco kaj al la reduktado de la doganaj baroj.
 
La komuna komerca politiko konsideras la favoran efikon kiun la forigo de la doganoj inter la Membro-Ŝtatoj povas havi sur la kresko de la konkurenckapablo de la entreprenoj de tiuj Ŝtatoj.
 
 
Artikolo 111
 
(abrogita)
 
 
Artikolo 112
 
1.Sen difekto al la devontigoj kiujn ili akceptis en la kadro de aliaj internaciaj organizaoj, la Membro-Ŝtatoj iom post iom harmoniigas, antaŭ la fino de la transira periodo, la subvencisistemojn aplikatajn al eksportoj al triaj landoj, kiom necesas por eviti ke konkurenco inter entreprenoj de la Komunumo estu misigita.
 
La Konsilio, agante unuanime ĝis la fino de la dua etapo kaj poste per kvalifikita plimulto, laŭ propono de la Komisiono, faras la tiucele necesajn direktivojn.
 
2.La ĉi-supraj dispozicioj ne aplikiĝas al la ristornoj de doganoj aŭ pagoj kun sama efiko, nek de nerektaj impostoj, inkluzive de impostoj je la vendosumo, akcizoj kaj aliaj nerektaj impostoj, okaze de eksportoj de varo el Membro-Ŝtato al tria lando, kiom tiuj ristornoj ne superas la impostojn metitajn, rekte aŭ nerekte, sur la eksportitajn varojn.
 
 
Artikolo 113
 
1.La komuna komerca politiko baziĝas sur unuecaj principoj, precipe koncerne la tarifmodifojn, la konkludadon de tarifaj kaj komercaj interkonsentoj, la unuecigon de liberaligaj aranĝoj, la eksportpolitikon kaj komercprotektajn aranĝojn, interalie aranĝojn farendajn en kazo de dumpado kaj subvenciado.
 
2.La Komisiono submetas proponojn al la Konsilio por realigi la komunan komercan politikon.
 
3.Se necesas trakti pri interkonsentoj kun unu aŭ pluraj Ŝtatoj aŭ internaciaj organizaoj, la Komisiono faras rekomendojn al la Konsilio, kiu rajtigas ĝin komenci la necesajn traktadojn.
 
La Komisiono faras tiujn traktadojn interkonsiliĝe kun speciala komitato nomumita de la Konsilio por asisti ĝin en tiu tasko kaj en la kadro de la gvidlinioj kiujn la Konsilio povas doni al ĝi.
 
La ĉi-rilataj dispozicioj de Artikolo 228 aplikiĝas.
 
4.Uzante la kompetentojn donitajn al ĝi en ĉi tiu Artikolo, la Konsilio agas per kvalifikita plimulto.
 
 
Artikolo 114
 
(abrogita)
 
 
Artikolo 115
 
Por certigi ke la realigo de la komercpolitikaj aranĝoj faritaj de ĉiu Membro-Ŝtato konforme al ĉi tiu Traktato ne estu malhelpata de devojigoj de komercaj fluoj, aŭ kiam diferencoj inter tiaj aranĝoj kaŭzas ekonomiajn malfacilojn en unu aŭ pluraj Membro-Ŝtatoj, la Komisiono rekomendas la metodojn por la necesa kunlaboro de la aliaj Membro-Ŝtatoj. Se tio mankas, la Komisiono povas rajtigi la Membro-Ŝtatojn fari la necesajn protektajn aranĝojn, kies kondiĉojn kaj detalojn ĝi difinas.
 
En urĝa kazo la Membro-Ŝtatoj petas de la Komisiono, kiu decidas kiel plej eble rapide, rajtigon mem fari la necesajn aranĝojn kaj informas la aliajn Membro-Ŝtatojn pri tiuj aranĝoj. La Komisiono povas kiam ajn decidi, ke la koncernaj Membro-Ŝtatoj devas modifi aŭ forigi tiujn aranĝojn.
 
Prioritate elektendaj estas tiuj aranĝoj kiuj malplej perturbas la funkciadon de la komuna merkato.
 
 
Artikolo 116
 
(abrogita)

TITOLO VIII
 
 
Socia politiko, edukado,
profesia klerigado kaj
junularo

ĈAPITRO 1
 
SOCIAJ DISPOZICIOJ
 
 
Artikolo 117
 
La Membro-Ŝtatoj konsentas pri la bezono antaŭenigi la plibonigon de la vivnivelo kaj la laborkondiĉoj de la laboristoj kaj tiel ebligi tiurilatan harmoniigon en progreso.
 
Ili opinias ke tia evoluo rezultos kaj el la funkciado de la komuna merkato, kiu antaŭenigos la harmoniigon de la sociaj sistemoj, kaj el la proceduroj preskribitaj en ĉi tiu Traktato kaj la interproksimigo de la leĝaj, reglamentaj kaj administraj dispozicioj.
 
 
Artikolo 118
 
Sen difekto al la aliaj dispozicioj de ĉi tiu Traktato, kaj konforme al ties ĝeneralaj celoj, la Komisiono havas la taskon antaŭenigi intiman kunlaboron inter la Membro-Ŝtatoj en la socia sfero, precipe rilate al
--aboreblecoj,
--laborjuro kaj laborkondiĉoj,
--baza kaj daŭriga profesia klerigado,
--socia sekureco,
--protekto kontraŭ laborakcidentoj kaj profesiaj malsanoj,
--laborhigieno,
--la rajto je sindikatiĝo kaj je kolektiva traktado inter dungantoj kaj dungitoj.
 
Tiucele la Komisiono agas en intima kontakto kun la Membro-Ŝtatoj, farante studojn, donante opiniojn kaj aranĝante konsultiĝojn, kaj pri problemoj je nacia nivelo kiel pri tiuj kiuj koncernas la internaciaj organizojn.
 
Antaŭ ol doni la opiniojn menciitajn en ĉi tiu Artikolo, la Komisiono konsultas la Ekonomian kaj Socian Komitaton.
 
 
Artikolo 118A
 
1.La Membro-Ŝtatoj strebas antaŭenigi la plibonigon precipe de la labormedio, por protekti la sekurecon kaj la sanon de laboristoj, kaj donas al si la celon harmoniigi en progreso la kondiĉojn en ĉi tiu sfero.
 
2.Por kontribui al la realigo de la celo menciita en paragrafo 1, la Konsilio, agante laŭ la proceduro de Artikolo 189C kaj konsultinte la Ekonomian kaj Socian Komitaton, alprenas per direktivoj progresive aplikendajn minimumajn postulojn, kun atento al la kondiĉoj kaj teknikaj reguloj ekzistantaj en la unuopaj Membro-Ŝtatoj.
 
Tiuj direktivoj evitas preskribi tiajn administrajn, financajn kaj jurajn devigojn, kiaj bremsus la kreadon kaj evoluon de malgrandaj kaj mezgrandaj entreprenoj.
 
3.La dispozicioj faritaj sur bazo de ĉi tiu Artikolo ne malhelpas Membro-Ŝtaton konservi aŭ enkonduki aranĝojn akordigeblajn kun ĉi tiu Traktato por pli forta protekto de la laborkondiĉoj.
 
 
Artikolo 118B
 
La Komisiono strebas evoluigi la dialogon inter la sociaj partneroj je eŭropa nivelo; se tiuj taksas tion dezirinda, tio povas konduki al kontraktaj rilatoj.
 
 
Artikolo 119
 
Ĉiu Membro-Ŝtato dum la unua etapo certigas kaj poste konservas la aplikadon de la principo de egala pago al viroj kaj virinoj pro egala laboro.
 
En la senco de ĉi tiu artikolo "pago" signifas la ordinaran bazan aŭ minimuman salajron aŭ laborpagon kaj ĉiujn aliajn kompensojn, kiujn la dunginto rekte aŭ nerekte pagas, ĉu per mono ĉu per varoj, al la dungito pro ties laboro.
 
Egala pago sen diskriminacio pro sekso implicas:
a) ke la pago pro sama laboro pagata laŭpece estas fiksita sur bazo de sama mezurunuo;
b) ke la pago pro laboro pagata laŭtempe estas sama por sama laborposteno.
 
 
Artikolo 120
 
La Membro-Ŝtatoj strebas konservi la ekzistantan ekvivalentecon inter sistemoj pri pagataj ferioj.
 
 
Artikolo 121
 
La Konsilio povas, agante unuanime kaj konsultinte la Ekonomian kaj Socian Komitaton, doni al la Komisiono taskojn pri la realigo de komunaj aranĝoj, precipe koncerne la socian asekuron de la migrantaj laboristoj menciitaj en Artikoloj 48 ĝis 51.
 
 
Artikolo 122
 
En sia jarraporto al la Eŭropa Parlamento, la Komisiono dediĉas apartan ĉapitron al la evoluo de la socia situacio en la Komunumo.
 
La Eŭropa Parlamento povas peti la Komisionon fari raportojn pri specifaj problemoj rilataj al la socia situacio.

ĈAPITRO 2
 
LA EŬROPA SOCIA FONDUSO
 
 
Artikolo 123
 
Por plibonigi la laboreblecojn por la laboristoj en la interna merkato kaj tiel kontribui al plialtigo de la vivnivelo, estas starigita, en la kadro de la ĉi-postaj dispozicioj, Eŭropa Socia Fonduso; ties celo estas faciligi la dungiĝon kaj pligrandigi la geografian kaj profesian moviĝemon de la laboristoj interne de la Komunumo, kaj faciligi adaptiĝon al ŝanĝoj en la industrio kaj la produktaj sistemoj, precipe per profesiaj klerigado kaj reorientigo.
 
 
Artikolo 124
 
La Fonduson administras la Komisiono.
 
En ĉi tiu tasko la Komisionon asistas komitato kiun prezidas membro de la Komisiono kaj kiu konsistas el reprezentantoj de la registaroj kaj de la sindikatoj de laboristoj kaj dungantoj.
 
 
Artikolo 125
 
La Konsilio, agante laŭ la proceduro de Artikolo 189C kaj konsultinte la Ekonomian kaj Socian Komitaton, alprenas la plenumdecidojn pri la Eŭropa Socia Fonduso.

ĈAPITRO 3
 
EDUKADO, PROFESIA KLERIGADO KAJ JUNULARO
 
 
Artikolo 126
 
1.La Komunumo kontribuas al la evoluigo de altkvalita edukado per tio, ke ĝi antaŭenigas kunlaboron inter Membro-Ŝtatoj kaj se necese subtenas kaj kompletigas ties agadon, plene respektante la respondecon de la Membro-Ŝtatoj pri la enhavo de la instruado kaj pri la organizado de la eduka sistemo kaj ilian kulturan kaj lingvan diversecon.
 
2.La agado de la Komunumo celas:
--evoluigi la eŭropan dimension en edukado, precipe per la instruado kaj disvastigado de la lingvoj de la Membro-Ŝtatoj;
--antaŭenigi la moviĝemon de lernantoj kaj instruantoj, ankaŭ antaŭenigante la akademian agnoskadon de diplomoj kaj studperiodoj;
--antaŭenigi kunlaboron inter edukaj institucioj;
--evoluigi interŝanĝadon de informoj kaj spertoj pri komunaj problemoj de la edukaj sistemoj de la Membro-Ŝtatoj;
--antaŭenigi la evoluon de interŝanĝoj de gejunuloj kaj de sociedukaj gvidantoj;
--antaŭenigi la evoluon de malĉea edukado.
 
3.La Komunumo kaj la Membro-Ŝtatoj antaŭenigas kunlaboron kun triaj landoj kaj kun la internaciaj organizoj kompetentaj pri edukado, precipe la Konsilio de Eŭropo.
 
4.Por kontribui al la realigo de la celoj de ĉi tiu Artikolo, la Konsilio:
--agante laŭ la proceduro de Artikolo 189B kaj konsultinte la Ekonomian kaj Socian Komitaton kaj la Komitaton de la Regionoj, alprenas stimulajn aranĝojn, ekskluzive ĉian harmoniigon de la leĝaj kaj reglamentaj dispozicioj de la Membro-Ŝtatoj;
--agante per kvalifikita plimulto laŭ propono de la Komisiono, alprenas rekomendojn.
 
 
Artikolo 127
 
1.La Komunumo plenumas politikon pri profesia klerigado kiu subtenas kaj kompletigas la agadon de la Membro-Ŝtatoj, plene respektante la respondecon de la Membro-Ŝtatoj pri la enhavo kaj la organizado de la profesia klerigado.
 
2.La agado de la Komunumo celas:
--faciligi adaptiĝon al industriaj ŝanĝoj, precipe per profesiaj klerigado kaj reorientigo;
--plibonigi la komencan kaj la daŭrigan profesian klerigadon por faciligi integriĝon kaj reintegriĝon en la labormerkaton;
--faciligi aliron al profesia klerigado kaj antaŭenigi la moviĝemon de klerigantoj kaj lernantoj, precipe de gejunuloj;
--antaŭenigi kunlaboron pri profesia klerigado inter edukaj aŭ klerigaj institucioj kaj entreprenoj;
--evoluigi interŝanĝadon de informoj kaj spertoj pri komunaj problemoj de la profesiklerigaj sistemoj de la Membro-Ŝtatoj.
 
3.La Komunumo kaj la Membro-Ŝtatoj antaŭenigas kunlaboron kun triaj landoj kaj kun la internaciaj organizoj kompetentaj pri profesia klerigado.
 
4.La Konsilio, agante laŭ la proceduro de Artikolo 189B kaj konsultinte la Ekonomian kaj Socian Komitaton, alprenas aranĝojn por kontribui al la realigo de la celoj de ĉi tiu Artikolo, ekskluzive ĉian harmoniigon de la leĝaj kaj reglamentaj dispozicioj de la Membro-Ŝtatoj.

TITOLO IX
 
 
Kulturo

Artikolo 128
 
1.La Komunumo kontribuas al la florado de la kulturoj de la Membro-Ŝtatoj, respektante ilian nacian kaj regionan diversecon kaj samtempe emfazante la komunan kulturan heredaon.
 
2.La agado de la Komunumo celas antaŭenigi kunlaboron inter Membro-Ŝtatoj kaj se necese subteni kaj kompletigi ilian agadon en jenaj sferoj:
--plibonigo de scio pri kaj diskonigo de la kulturo kaj la historio de la eŭropaj popoloj;
--konservado kaj protektado de la kultura heredao de eŭropa graveco;
--nekomercaj kulturaj interŝangoj;
--arta kaj literatura kreado, inkluzive en la aŭdvida sektoro.
 
3.La Komunumo kaj la Membro-Ŝtatoj antaŭenigas kunlaboron kun triaj landoj kaj kun la internaciaj organizoj kompetentaj pri kulturo, precipe kun la Konsilio de Eŭropo.
 
4.La Komunumo prenas kulturajn aspektojn en konsideron en sia agado surbaze de aliaj dispozicioj de ĉi tiu Traktato.
 
5. Por kontribui al la realigo de la celoj de ĉi tiu Artikolo, la Konsilio :
--agante laŭ la proceduro de Artikolo 189B kaj konsultinte la Komitaton de la Regionoj, alprenas stimulajn aranĝojn, ekskluzive ĉian harmoniigon de la leĝaj kaj reglamentaj dispozicioj de la Membro-Ŝtatoj. En la tuta proceduro de Artikolo 189B la Konsilio agas unuanime;
--agante unuanime laŭ propono de la Komisiono alprenas rekomendojn.

TITOLO X
 
 
Publika sano

Artikolo 129
 
1.La Komunumo kontribuas al la realigo de alta nivelo de protektado de la homa sano per antraŭenigo de kunlaboro inter la Membro-Ŝtatoj kaj se necese per subteno al ilia agado.
 
La agado de la Komunumo direktiĝas al preventado de malsanoj, precipe de la grandaj minacoj al sano, inkluzive toksikomanion, antaŭenigante esploradon pri la kaŭzoj kaj transigo de tiuj malsanoj kaj informadon kaj edukadon pri sano.
 
La postuloj pri sanprotektado estas elemento de la aliaj politikoj de la Komunumo.
 
2.La Membro-Ŝtatoj kunordigas inter si, en rilato kun la Komisiono, siajn politikojn kaj programojn en la sferoj menciitaj en paragrafo 1. La Komisiono povas, en intima kontakto kun la Membro-Ŝtatoj, fari ĉian utilan iniciaton por antaŭenigi tiun kunordigon.
 
3.La Komisiono kaj la Membro-Ŝtatoj antaŭenigas kunlaboron kun triaj landoj kaj kun la internaciaj organizoj kompetentaj pri publika sano.
 
4.Por kontribui al la realigo de la celoj de ĉi tiu Artikolo, la Konsilio:
--agante laŭ la proceduro de Artikolo 189B kaj konsultinte la Ekonomian kaj Socian Komitaton kaj la Komitaton de la Regionoj, alprenas stimulajn aranĝojn, ekskluzive ĉian harmoniigon de la leĝaj kaj reglamentaj dispozicioj de la Membro-Ŝtatoj;
--agante per kvalifikita plimulto laŭ propono de la Komisiono alprenas rekomendojn.

TITOLO XI
 
 
Protekto de la konsumantoj

Artikolo 129A
 
1.La Komunumo kontribuas al la realigo de alta nivelo de protektado de la konsumantoj per:
a) aranĝoj kiujn ĝi alprenas laŭ Artikolo 100A en la kadro de la realigo de la interna merkato;
b) specifaj agadoj kiuj subtenas kaj kompletigas la politikon de la Membro-Ŝtatoj por protekti la sanon, la sekurecon kaj la ekonomiajn interesojn de la konsumantoj kaj provizi al ili adekvatajn informojn.
 
2.La Konsilio, agante laŭ la proceduro de Artikolo 189B kaj konsultinte la Ekonomian kaj Socian Komitaton, decidas la specifajn agadojn menciitajn en paragrafo 1, punkto b.
 
3.La agadoj deciditaj laŭ paragrafo 2 ne malebligas al Membro-Ŝtato konservi aŭ enkonduki pli striktajn protektajn aranĝojn. Tiuj aranĝoj devas esti akordigeblaj kun ĉi tiu Traktato. Ili estas komunikitaj al la Komisiono.

TITOLO XII
 
 
Transeŭropaj retoj

Artikolo 129B
 
1.Por kontribui al la realigo de la celoj de Artikoloj 7A kaj 130A kaj ebligi al la civitanoj de la Unio, al la ekonomiaj agantoj kaj al la regionaj kaj lokaj entoj plene ĝui la avantaĝojn kiuj rezultas el la starigo de areo sen internaj limoj, la Komunumo kontribuas al la starigo kaj evoluigo de transeŭropaj retoj en la sferoj de infrastrukturoj transportaj, telekomunikaj kaj energiaj.
 
2. En la kadro de sistemo de malfermaj kaj konkurencaj merkatoj, la agado de la Komunumo celas antaŭenigi la interkonektiĝon kaj interfunkciivon de la naciaj retoj kaj la alireblon de tiuj retoj. Ĝi prenas en konsideron precipe la neceson ligi la insulajn, nemarbordajn kaj periferiajn regionojn al la centraj regionoj de la Komunumo.
 
 
Artikolo 129C
 
1.Por realigi la celojn de Artikolo 129B, la Komunumo:
--starigas aron da gvidlinioj pri la celoj, la prioritatoj kaj la ĉefaj trajtoj de la agadoj antaŭviditaj en la sfero de transeŭropaj retoj; tiuj gvidlinioj identigas projektojn de komuna intereso;
--plenumas ĉiujn agadojn, kiuj montriĝas necesaj por certigi la interfunkciivon de la retoj, precipe en la sfero de harmoniigo de la teknikaj normoj;
--povas subteni la financajn fortostreĉojn de la Membro-Ŝtatoj por projektoj de komuna intereso de ili financataj kiuj estas identigitaj en la kadro de la gvidlinioj menciitaj en la unua streketo, precipe per fareblostudoj, pruntogarantioj aŭ interezosubvencioj; la Komunumo povas ankaŭ kontribui al la financado en la Membro-Ŝtatoj de specifaj projektoj pri transporta infrastrukturo per la Kunteniĝofonduso kreota laŭ Artikolo 130D plej malfrue la 31an de decembro 1993.
 
La agado de la Komunumo prenas en konsideron la potencialan ekonomian vivpovon de la projektoj.
 
2.La Membro-Ŝtatoj kunordigas inter si, en rilato kun la Komisiono, la naciajn politikojn kiuj povas signife influi la realigon de la projektoj menciitaj en Artikolo 129B. La Komisiono povas, en intima kunlaboro kun la Membro-Ŝtatoj, fari ĉiujn utilajn iniciatojn por antaŭenigi tiun kunordigon.
 
3.La Komisiono povas decidi kunlabori kun triaj landoj por antaŭenigi projektojn de komuna intereso kaj certigi la interfunkciivon de retoj.
 
 
Artikolo 129D
 
La gvidliniojn menciitajn en Artikolo 129C, paragrafo 1, decidas la Konsilio, agante laŭ la proceduro de Artikolo 189B kaj konsultinte la Ekonomian kaj Socian Komitaton kaj la Komitaton de la Regionoj.
 
Gvidlinioj kaj projektoj de komuna intereso kiuj koncernas la teritorion de Membro-Ŝtato bezonas la aprobon de la koncerna Membro-Ŝtato.
 
La Konsilio, agante laŭ la proceduro de Artikolo 189B kaj konsultinte la Ekonomian kaj Socian Komitaton kaj la Komitaton de la Regionoj, decidas la aliajn aranĝojn menciitajn en Artikolo 129C, paragrafo 1.

TITOLO XIII
 
 
Industrio

Artikolo 130
 
1.La Komunumo kaj la Membro-Ŝtatoj zorgas, ke ekszistu la kondiĉoj necesaj por la konkurenckapablo de la industrio de la Komunumo.
 
Tiucele, konforme al sistemo de malfermaj kaj konkurencaj merkatoj, ilia agado celas:
--rapidigi la adaptiĝon de la industrio al strukturaj ŝanĝoj;
--antaŭenigi medion favoran al la inciatemo kaj evoluado de entreprenoj en la tuta Komunumo, precipe de malgrandaj kaj mezgrandaj entreprenoj;
--antaŭenigi medion favoran al kunlaboro inter entreperenoj;
--antaŭenigi pli bonan eluzadon de la industria potencialo de politikoj pri novigado, esplorado kaj teknologia evoluigo.
 
2.La Membro-Ŝtatoj konsultas unu la alian en rilato kun la Komisiono kaj, kiom necesas, kunordigas sian agadon. La Komisiono povas fari ĉiujn utilajn iniciatojn por antaŭenigi tiun kunordigon.
 
3.La Komunumo kontribuas al la realigo de la celoj de paragrafo 1 per la politikoj kaj agadoj kiujn ĝi plenumas sur bazo de aliaj dispozicioj de ĉi tiu Traktato. La Konsilio povas, agante unuanime laŭ propono de la Komisiono kaj konsultinte la Eŭropan Parlamenton kaj la Ekonomian kaj Socian Komitaton, decidi specifajn aranĝojn por subteni la agadojn plenumatajn en la Membro-Ŝtatoj por realigi la celojn de paragrafo 1.
 
Ĉi tiu Titolo ne donas bazon por la enkonduko fare de la Komunumo de iu ajn aranĝo kiu povas misigi la konkurencon.

TITOLO XIV
 
 
Ekonomia kaj socia kunteniĝo

Artikolo 130A
 
Por antaŭenigi la harmonian evoluon de la Komunumo kiel tuto, la Komunumo evoluigas kaj daŭrigas sian agadon por plifortigi sian ekonomian kaj socian kunteniĝon.
 
La Komunumo precipe celas malpliigi la diferencojn inter la evoluniveloj de la diversaj regionoj kaj la postrestintecon de la malplej favorataj regionoj, inkluzive kamparajn regionojn.
 
 
Artikolo 130B
 
La Membro-Ŝtatoj aplikas kaj kunordigas siajn ekonomiajn politikojn tiel, ke ankaŭ la celoj de Artikolo 130A estu atingitaj. La formulado kaj plenumado de la politikoj kaj agadoj de la Komunumo kaj la realigo de la interna merkato prenas en konsideron la celojn de Artikolo 130A kaj kontribuas al ties realiĝo. La Komunumo subtenas tiun realiĝon ankaŭ per sia agado per la strukturaj fondusoj (Eŭropa Fonduso por Orientigo kaj Garantiado en Agrikulturo, Orientiga Sekcio, Eŭropa Fonduso por Regiona Evoluigo), la Eŭropa Investobanko kaj la aliaj ekzistantaj instrumentoj de financado.
 
La Komisiono raportas ĉiun trian jaron al la Eŭropa Parlamento, la Konsilio, la Ekonomia kaj Socia Komitato kaj la Komitato de la Regionoj pri la progresoj en la realigo de ekonomia kaj socia kunteniĝo kaj pri la maniero kiel la rimedoj menciitaj en ĉi tiu Artikolo kontribuis al tio. Tiun raporton akompanas, se necese, konvenaj proponoj.
 
Se specifaj agadoj montriĝas necesaj ekster la fondusoj, kaj sen difekto al la aranĝoj deciditaj en la kadro de la aliaj politikoj de la Komunumo, tiajn agadojn povas decidi la Konsilio agante unuanime laŭ propono de la Komisiono kaj konsultinte la Eŭropan Parlamenton, la Ekonomian kaj Socian Komitaton kaj la Komitaton de la Regionoj.
 
 
Artikolo 130C
 
Celo de la Eŭropa Fonduso por Regiona Evoluigo estas kontribui al forigo de la ĉefaj regionaj malekvilibroj en la Komunumo per partopreno en la evoluigo kaj struktura adaptado de regionoj malpli evoluintaj kaj la reorientigo de industriaj regionoj malprosperiĝantaj.
 
 
Artikolo 130D
 
Sen difekto al Artikolo 130E, la Konsilio, agante unuanime laŭ propono de la Komisiono, akirinte la konsenton de la Eŭropa Parlamento kaj konsultinte la Ekonomian kaj Socian Komitaton kaj la Komitaton de la Regionoj, fiksas la taskojn, prioritatajn celojn kaj organizadon de la strukturaj fondusoj, kio povas inkluzivi kunigon de fondusoj. Laŭ la sama proceduro la Konsilio fiksas ankaŭ la ĝeneralajn regulojn kiuj aplikiĝas al la fondusoj kaj la dispoziciojn necesajn por ties efika agado kaj por la kunordigo de la fondusoj inter si kaj kun la aliaj ekzistantaj instrumentoj de financado.
 
Laŭ la sama proceduro la Konsilio starigas antaŭ la 31a de decembro 1993 Fonduson por Kunteniĝo, kiu finance kontribuas al projektoj pri la medio kaj pri transeŭropaj retoj en la sfero de transporta infrastrukturo.
 
 
Artikolo 130E
 
La plenumdecidojn pri la Eŭropa Fonduso por Regiona Evoluigo faras la Konsilio, agante laŭ la proceduro de Artikolo 189C kaj konsultinte la Ekonomian kaj Socian Komitaton kaj la Komitaton de la Regionoj.
 
Koncerne la Eŭropan Agrikulturan Fonduson por Orientigo kaj Garantiado, orientigan sekcion, kaj la Eŭropan Socian Fonduson, plu aplikiĝas respektive Artikoloj 43 kaj 125.

TITOLO XV
 
 
Esplorado kaj teknologiaevoluigo

Artikolo 130F
 
1.La Komunumo havas la celon plifortigi la sciencajn kaj teknologiajn bazojn de la industrio de la Komunumo kaj antaŭenigi la evoluadon de ties internacia konkurenckapablo, samtempe antaŭenigante la esploradojn taksatajn necesaj sur bazo de aliaj Ĉapitroj de ĉi tiu Traktato.
 
2.Tiucele ĝi stimulas en la tuta Komunumo la entreprenojn - inkluzive la malgrandajn kaj mezgrandajn entreprenojn - la esplorcentrojn kaj la universitatojn en ties klopodoj pri altkvalitaj esplorado kaj teknologia evoluigo; ĝi subtenas ties strebadojn pri kunlaboro, celante antaŭ ĉio ebligi al la entreprenoj plene ekspluati la eblojn de la interna merkato, precipe per malfermado de naciaj publikaj kontraktoj, per difinado de komunaj normoj kaj per forigo de juraj kaj fiskaj obstakloj al tiu kunlaboro.
 
3.Ĉiuj agadoj de la Komunumo sur bazo de ĉi tiu Traktato, inkluzive demonstroprojektojn, en la sfero de esplorado kaj teknologia evoluigo estas decidataj kaj plenumataj konforme al ĉi tiu Traktato.
 
 
Artikolo 130G
 
Por atingi tiujn celojn la Komunumo faras jenajn agadojn, kiuj kompletigas la agadojn faratajn en la Membro-Ŝtatoj:
a) plenumado de programoj de esplorado, teknologia evoluigo kaj demonstrado, antaŭenigante kunlaboron kun kaj inter entreprenoj, esplorcentroj kaj universitatoj;
b) antaŭenigo de kunlaboro pri Komunumaj esplorado, teknologia evoluigo kaj demonstrado kun triaj landoj kaj internaciaj organizoj;
c) diskonigo kaj valorigo de la rezultoj de agadoj pri Komunumaj esplorado, teknologia evoluigo kaj demonstrado;
d) stimulado de la klerigo kaj moviĝemo de esploristoj en la Komunumo.
 
 
Artikolo 130H
 
1.La Komunumo kaj la Membro-Ŝtatoj kunordigas sian agadon pri esplorado kaj teknologia evoluigo por certigi ke la naciaj politikoj kaj la politiko de la Komunumo estu reciproke koheraj.
 
2.La Komisiono povas, en intima kunlaboro kun la Membro-Ŝtatoj, fari ĉiujn utilajn inciatojn por kunordigi la kunlaboron menciitan en paragrafo 1.
 
 
Artikolo 130I
 
1.La Konsilio, agante laŭ la proceduro de Artikolo 189B kaj konsultinte la Ekonomian kaj Socian Komitaton, alprenas plurjaran kadroprogramon kiu enhavas ĉiujn agadojn de la Komunumo. Dum la tuta proceduro de Artikolo 189B la Konsilio agas unuanime.
 
La kadroprogramo
--fiksas la sciencajn kaj teknologiajn celojn atingendajn per la agadoj menciitaj en Artikolo 130G kaj la tiurilatajn prioritatojn;
--indikas la ĝeneralajn liniojn de tiuj agadoj;
--fiksas la maksimuman totalan sumon kaj la detalajn regulojn de la financa partopreno de la Komunumo en la kadroprogramo kaj la respektivajn porciojn de ĉiu antaŭvidata agado.
 
2.La kadroprogramo estas adaptata aŭ kompletigata laŭ la evoluo de la situacio.
 
3.La kadroprogramo estas plenumata per specifaj programoj evoluigitaj interne de ĉiu agado. En ĉiu specifa programo estas fiksitaj la detalaj aranĝoj por ties plenumado, ĝia daŭro kaj la rimedoj kiuj taksiĝas necesaj. La totalo de la sumoj taksataj necesaj kiujn fiksas la specifaj programoj ne povas superi la maksimuman totalan sumon fiksitan por la kadroprogramo kaj por ĉiu agado.
 
4.La Konsilio, agante per klifikita plimulto laŭ propono de la Komisiono kaj konsultinte la Eŭropan Parlamenton kaj la Ekonomian kaj Socian Komitaton, alprenas la specifajn programojn.
 
 
Artikolo 130J
 
Por la plenumado de la plurjara kadroprogramo la Konsilio
--fiksas la regulojn pri partopreno de entreprenoj, esplorantoj kaj universitatoj;
--fiksas regulojn pri diskonigo de la rezultoj de esplorado.
 
 
Artikolo 130K
 
En la plenumado de la plurjara kadroprogramo povas esti deciditaj aldonaj programoj en kiuj partoprenas nur iuj Membro-Ŝtatoj, kiuj financas ilin kun rezervo pri eventuala kontribuo de la Komunumo.
 
La Konsilio alprenas la regulojn aplikendajn al la aldonaj programoj, precipe pri la diskonigo de scioj kaj pri la aliro de aliaj Membro-Ŝtatoj.
 
 
Artikolo 130L
 
En la plenumado de la plurjara kadroprogramo la Komunumo povas, konsente kun la koncernataj Membro-Ŝtatoj, antaŭvidi partoprenon en programoj de esplorado kaj evoluigo kiujn entreprenas pluraj Membro-Ŝtatoj, inkluzive partoprenon en la strukturoj kreitaj por la plenumado de tiuj programoj.
 
 
Artikolo 130M
 
En la plenumado de la plurjara kadroprogramo la Komunumo povas antaŭvidi kunlaboron pri Komunumaj esplorado, teknologia evoluigo kaj demonstrado kun triaj landoj aŭ internaciaj organizoj.
 
La detalajn aranĝojn pri tiu kunlaboro povas fiksi interkonsentoj inter la Komunumo kaj la koncernaj triaj partioj kiuj estas traktitaj kaj konkluditaj laŭ Artikolo 228.
 
 
Artikolo 130N
 
La Komunumo povas krei komunajn entreprenojn aŭ aliajn strukturojn necesajn por bona plenumado de la Komunumaj programoj de esplorado, teknologia evoluigo kaj demonstrado.
 
 
Artikolo 130O
 
La Konsilio, agante unuanime laŭ propono de la Komisiono kaj konsultinte la Eŭropan Parlamenton kaj la Ekonomian kaj Socian Komitaton, alprenas la dispoziciojn menciitjn en Artikolo 130N.
 
La Konsilio, agante laŭ la proceduro de Artikolo 189C kaj konsultinte la Ekonomian kaj Socian Komitation, alprenas la dispoziciojn menciitajn en Artikoloj 130J, 130K kaj 130L. Por la alpreno de aldonaj programoj necesas la konsento de la koncernataj Membro-Ŝtatoj.
 
 
Artikolo 130P
 
Komence de ĉiu jaro la Komisiono raportas al la Eŭropa Parlamento kaj al la Konsilio. Tiu raporto temas interalie pri la agadoj pri esplorado, teknologia evoluigo kaj diskonigo de la rezultoj dum la antaŭa jaro kaj pri la laborprogramo de la kuranta jaro.
 
 
Artikolo 130Q
 
(abrogita)

TITOLO XVI
 
 
Medio

Artikolo 130R
 
1.La politiko de la Komunuo pri la medio kontribuas al la strebado al jenaj celoj:
--konservi, protekti kaj plibonigi la kvaliton de la medio,
--protekti la homan sanon,
--prudente kaj racie utiligi la naturajn riĉaojn,
--antaŭenigi je internacia nivelo aranĝojn por superi regionajn aŭ mondajn medioproblemojn.
 
2.La politiko de la Komunumo pri la medio celas altan nivelon de protekto, prenante en konsideron la diversecon de la situacioj en la diversaj regionoj de la Komunumo. Ĝi baziĝas sur la principoj de antaŭzorgo kaj preventa agado, sur la principo, ke medidifektoj estu kontraŭbatalataj prioritate je la fonto, kaj sur la principo, ke pagu la poluanto. La postuloj pri mediprotektado estas integrendaj en la difinadon kaj plenumadon de aliaj Komunumaj politikoj.
 
Tiurilate, harmoniigaj aranĝoj kiuj respondas al tiuj postuloj enhavas, kiam konvenas, protektan klaŭzon kiu rajtigas la Membro-Ŝtatojn fari, pro ne-ekonomiaj medi-kialoj, provizorajn aranĝojn submetitajn al Komunuma kontrolproceduro.
 
3.Ellaborante sian politikon pri la medio, la Komunumo prenas en konsideron:
--la disponeblajn sciencajn kaj teknikajn informojn;
--la medi-kondiĉojn en la diversaj regionoj de la Komunumo;
--la eblajn avantaĝojn kaj kostojn de agado kaj ne-agado;
--la ekonomian kaj socian evoluon de la Komunumo kiel tuto kaj la ekvilibran evoluon de ĝiaj regionoj.
 
4.En la kadro de siaj respektivaj kompetentoj, la Komunumo kaj la Membro-Ŝtatoj kunlaboras kun triaj landoj kaj kun la kompetentaj internaciaj organizoj. La detalajn aranĝojn pri la kunlaboro de la Komunumo povas fiksi interkonsentoj inter la Komunumo kaj la koncernaj triaj partioj kuij estas traktitaj kaj konkluditaj laŭ Artikolo 228.
 
La ĉi-supra alineo ne difektas la kompetenton de la Membro-Ŝtatoj trakti en la internaciaj instancoj kaj konkludi internaciajn interkonsentojn.
 
 
Artikolo 130S
 
1.La Konsilio, agante laŭ la proceduro de Artikolo 189C kaj konsultinte la Ekonomian kaj Socian Komitaton, decidas la agadojn kiujn devas fari la Komunumo por atingi la celojn de Artikolo 130R.
 
2.Deroge de la decidproceduro menciita en paragrafo 1 kaj sen difekto al Artikolo 100A, la Konsilio, agante unuanime laŭ propono de la Komisiono kaj konsultinte la Eŭropan Parlamenton kaj la Ekonomian kaj Socian Komitaton, alprenas:
--dispoziciojn esence fiskajn;
--aranĝojn pri teritoria mastrumado, atribuado de terenoj, escepte de urbomastrumado kaj de ĝeneralaj aranĝoj, kaj pri mastrumado de akvorimedoj;
--aranĝojn kiuj konsiderinde influas la elekton de Membro-Ŝtato inter diversaj energifontoj kaj la ĝeneralan strukturon de ĝia energi-provizado.
 
La Konsilio povas, agante laŭ la proceduro de la unua alineo, difini pri kiuj el la temoj menciitaj en ĉi tiu paragrafo decidoj estas farataj per kvalifikita plimulto.
 
3.En aliaj sferoj la Konsilio alprenas, laŭ la proceduro de Artikolo 189A kaj konsultinte la Ekonomian kaj Socian Komitaton, ĝeneralajn agadprogramojn kiuj fiksas la prioritate atingendajn celojn.
 
La Konsilio alprenas, agante respektive laŭ paragrafo 1 aŭ paragrafo 2, la aranĝojn necesajn por plenumi tiujn programojn.
 
4.Sen difekto al iuj aranĝoj de Komunuma karaktero, la Membro-Ŝtatoj financas kaj plenumas la medio-politikon.
 
5. Sen difekto al la principo, ke pagu la poluanto, kiam aranĝo bazita sur paragrafo 1 implicas neproporcie altajn kostojn por la publikaj instancoj de Membro-Ŝtato, la Konsilio faras, en la akto pri alpreno de la aranĝo, konvenajn dispoziciojn en formo de:
--portempaj derogoj kaj/aŭ
--financa subteno de la Fonduso por Kunteniĝo kreota laŭ Artikolo 130D plej malfrue la 31an de decembro 1993.
 
 
Artikolo 130T
 
La protektaj aranĝoj alprenitaj laŭ Artikolo 130S ne malhelpas ke Membro-Ŝtato daŭrigu aŭ enkonduku pli severajn protektajn aranĝojn. Tiaj aranĝoj devas esti akordigeblaj kun ĉi tiu Traktato. Ili estas komunikataj al la Komisiono.

TITOLO XVII
 
 
Evolukunlaboro

Artikolo 130U
 
1.La politiko de la Komunumo pri evolukunlaboro, kiu kompletigas la politikojn de la Membro-Ŝtatoj, antaŭenigas:
--la daŭrivan ekonomian kaj socian evoluon de la evolulandoj, precipe de la plej malfavorataj el ili;
--la harmonian kaj iompostioman integradon de la evolulandoj en la mondan ekonomion;
--la batalon kontraŭ malriĉeco en la evolulandoj.
 
2.La politiko de la Komunumo en ĉi tiu sfero kontribuas al la ĝenerala celo evoluigi kaj firmigi demokration kaj la jurŝtaton kaj al la celo, ke estu respektataj la homaj rajtoj kaj la fundamentaj liberecoj.
 
3.La Komunumo kaj la Membro-Ŝtatoj respektas la devontigojn kaj celojn kiujn ili akceptis en la kadro de Unuiĝintaj Nacioj kaj aliaj kompetentaj internaciaj organizoj.
 
 
Artikolo 130V
 
La Komunumo prenas en konsideron la celojn de Artikolo 130U en la plenumado de politikoj kiuj povas tuŝi la evolulandojn.
 
 
Artikolo 130W
 
1.Sen difekto al la aliaj dispozicioj de ĉi tiu Traktato, la Konsilio, agante laŭ la proceduro de Artikolo 189C, alprenas la aranĝojn necesajn por alstrebi la celojn de Artikolo 130U. Tiuj aranĝoj povas preni la formon de plurjaraj programoj.
 
2.La Eŭropa Investobanko kontribuas, konforme al sia Statuto, al la plenumado de aranĝoj menciitaj en paragrafo 1.
 
3.Ĉi tiu Artikolo ne tuŝas la kunlaboron kun la afrikaj, karibaj kaj pacifikaj landoj en la kadro de la AKP-EEK-Konvencio.
 
 
Artikolo 130X
 
1.La Komunumo kaj la Membro-Ŝtatoj kunordigas siajn politikojn pri evolukunlaboro kaj interkonsiliĝas pri siaj helpoprogramoj, ankaŭ en internaciaj organizoj kaj dum internaciaj konferencoj. Ili povas fari komunajn agadojn. La Membro-Ŝtatoj kontribuas, se necese, al la plenumado de Komunumaj helpoprogramoj.
 
2.La Komisiono povas fari ĉiun utilan iniciaton por antaŭenigi la kunordigon menciitan en paragrafo 1.
 
 
Artikolo 130Y
 
En la kadro de siaj respektivaj kompetentoj, la Komunumo kaj la Membro-Ŝtatoj kunlaboras kun triaj landoj kaj kun la kompetentaj internaciaj organizoj. La detalajn aranĝojn pri la kunlaboro de la Komunumo povas fiksi interkonsentoj inter la Komunumo kaj la koncernaj triaj landoj kiuj estas traktitaj kaj konkluditaj laŭ Artikolo 228.
 
La ĉi-supra alineo ne difektas la kompetenton de la Membro-Ŝtatoj trakti en la internaciaj instancoj kaj konkludi internaciajn interkonsentojn.

KVARA PARTO
 
 
ASOCIIGO DE LA TRANSMARAJ
LANDOJ KAJ TERITORIOJ

Artikolo 131
 
La Membro-Ŝtatoj konsentas asociigi al la Komunumo la ne-eŭropajn landojn kaj teritoriojn kiuj havas specialajn rilatojn kun Belgio, Danio, Francio, Italio, Nederlando kaj la Unuiĝinta Reĝlando. Ĉi tiuj landoj kaj teritorioj, ĉi-poste nomataj "landoj kaj teritorioj", estas listigitaj en Anekso IV de ĉi tiu Traktato.
 
La celo de asociigo estas antaŭenigi la ekonomian kaj socian evoluon de la landoj kaj teritorioj kaj starigi intimajn ekonomiajn rilatojn inter ili kaj la Komunumo kiel tuto.
 
Konforme al la principoj esprimitaj en la Preamblo de ĉi tiu Traktato, la asociigo devas unuavice antaŭenigi la interesojn kaj la prosperon de la loĝantoj de ĉi tiuj landoj kaj teritorioj por konduki ilin al la ekonomia, socia kaj kultura evoluo kiun ili aspiras.
 
 
Artikolo 132
 
La asociigo havas jenajn celojn:
 
1.La Membro-Ŝtatoj aplikas al sia komerco kun la landoj kaj teritorioj la saman sistemon kiun ili aplikas inter si sur bazo de ĉi tiu Traktato.
 
2.Ĉiu lando aŭ teritorio aplikas al sia komerco kun la Membro-Ŝtatoj kaj la aliaj landoj kaj teritorioj la saman sistemon kiun ĝi aplikas al la eŭropa Ŝtato kun kiu ĝi havas specialajn rilatojn.
 
3.La Membro-Ŝtatoj kontribuas al la investoj kiujn postulas la iompostioma evoluo de tiuj landoj kaj teritorioj.
 
4.Por investoj kiujn financas la Komunumo, la partopreno en adjudikoj pri laboroj, servoj kaj provizoj estas malferma laŭ la samaj kondiĉoj al ĉiuj naturaj kaj juraj personoj kiuj havas ŝtatanecon de la Membro-Ŝtatoj aŭ de la landoj kaj teritorioj.
 
5. En la rilatoj inter la Membro-Ŝtatoj kaj la landoj kaj teritorioj, la rajto je establiĝo de ŝtatanoj kaj kompanioj estas aranĝita sur nediskriminacia bazo laŭ la dispozicioj kaj proceduroj menciitaj en la Ĉapitro pri la rajto je establiĝo, kun rezervo pri specialaj dispozicioj faritaj laŭ Artikolo 136.
 
 
Artikolo 133
 
1.Doganoj je importo en la Membro-Ŝtatojn de varoj originantaj el la landoj kaj teritiorioj estas komplete forigataj; tio okazas konforme al la iompostioma forigo de doganoj inter la Membro-Ŝtatoj laŭ la dispozicioj de ĉi tiu Traktato.
 
2.En ĉiu lando kaj teritorio doganoj je importoj el la Membro-Ŝtatoj kaj el la aliaj landoj kaj teritorioj estas iom post iom forigataj konforme al la Artikoloj 12, 13, 14, 15 kaj 17.
 
3.La landoj kaj teritorioj tamen rajtas enkasigi doganojn kiuj respondas al la bezonoj de iliaj evoluo kaj industriiĝo aŭ, estante de fiska karaktero, celas produkti enspezojn por ilia buĝeto.
 
La doganoj menciitaj en la ĉi-supra alineo estas tamen iom post iom malaltigataj ĝis la nivelo de la doganoj je importoj de produktoj el la Membro-Ŝtato kun kiu ĉiu lando aŭ teritorio havas specialajn rilatojn. La procentoj kaj la ritmo de malaltigoj preskribitaj en ĉi tiu Traktato aplikiĝas al la diferenco inter la dogano je produkto venanta el la Membro-Ŝtato kiu havas specialajn rilatojn kun la lando aŭ teritorio kaj la dogano je la sama produkto venanta el alia Membro-Ŝtato ĉe eniro en la importantan landon aŭ teritorion.
 
4.Paragrafo 2 ne aplikiĝas al landoj kaj teritorioj kiuj, pro specialaj internaciaj devoj, jam je la ekvalidiĝo de ĉi tiu Traktato aplikas nediskriminacian dogantarifon.
 
5. La starigo aŭ la modifo de doganoj je varoj importataj en la landojn kaj teritoriojn ne rajtas kaŭzi, jure aŭ fakte, rektan aŭ nerektan diskriminacion inter importoj el diversaj Membro-Ŝtatoj.
 
 
Artikolo 134
 
Se la nivelo de la doganoj aplikataj al varoj venantaj el tria lando ĉe eniro en landon aŭ teritorion estas tia ke, kiam la dispozicioj de Artikolo 133, paragrafo 1, estas aplikataj, ĝi povas kaŭzi devojigon de komercaj fluoj malprofite al Membro-Ŝtato, ĉi tiu povas peti la Komisionon proponi al la aliaj Membro-Ŝtatoj la aranĝojn necesajn por rebonigi tiun situacion.
 
 
Artikolo 135
 
Kun rezervo pri la dispozicioj rilataj al publika sano, publika sekureco kaj publika ordo, la libera cirkulado de laboristoj el la landoj kaj teritorioj en la Membro-Ŝtatoj, kaj de laboristoj el la Membro-Ŝtatoj en la landoj kaj teritorioj, estos aranĝita per postaj interkonsentoj por kiuj necesas la unuanima aprobo de la Membro-Ŝtatoj.
 
 
Artikolo 136
 
Por unua periodo de kvin jaroj post la ekvalidiĝo de ĉi tiu Traktato, Plenumkonvencio aneksita al ĉi tiu Traktato fiksas la detalojn kaj la proceduron de la asociigo de la landoj kaj teritorioj al la Komunumo.
 
Antaŭ la eksvalidiĝo de la Konvencio menciita en la ĉi-supra alineo la Konsilio, agante unuanime sur bazo de la atingitaj rezultoj kaj de la principoj de ĉi tiu Traktato, faros la dispoziciojn por plua periodo.
 
 
Artikolo 136A
 
La dispozicioj de Artikoloj 131 ĝis 136 aplikiĝas al Grenlando kun rezervo pri la specifaj dispozicioj por Grenlando en la Protokolo pri la specialaj aranĝoj por Grenlando aneksita al ĉi tiu Traktato.

KVINA PARTO
 
 
LA INSTITUCIOJ
DE LA KOMUNUMO

Titolo I
 
 
Instituciaj dispozicioj

ĈAPITRO 1
 
LA INSTITUCIOJ
 
 
Unua Sekcio
 
La Eŭropa Parlamento
 
 
Artikolo 137
 
La Eŭropa Parlamento konsistas el reprezentantoj de la popoloj de la Ŝtatoj unuiĝintaj en la Komunumo; ĝi plenumas la povojn donitajn al ĝi de ĉi tiu Traktato.
 
 
Artikolo 138
 
(Paragrafoj 1 kaj 2 forfalis je la 17a de julio 1979 laŭ Artikolo 14 de la Akto pri elektado de reprezentantoj en la Eŭropa Parlamento)
 
[Vidu Artikolon 1 de tiu Akto, kiu tekstas:
 
1. La reprezentantoj en la Eŭropa Parlamento de la popoloj de la ŝtatoj unuiĝintaj en la Komunumo estas elektataj per rekta universala voĉdonado.]
 
[Vidu Artikolon 2 de tiu Akto, kiu tekstas:
 
La nombro da reprezentantoj elektitaj en ĉiu Membro-Ŝtato estas fiksita jene:
 
      Belgio   25
      Danio       16
      Germanio     99
      Grekio      25
      Hispanio     64
      Francio     87
      Irlando     15
      Italio   87
      Luksemburgio 6
      Nederlando   31
      Aŭstrio      21
      Portugalio  25
      Finnlando    16
      Svedio      22
      Unuiĝinta Reĝlando87]
 
3.La Eŭropa Parlamento ellaboras proponojn por elektoj per rekta universala voĉdonado laŭ proceduro unuforma en ĉiuj Membro-Ŝtatoj.
 
La Konsilio, agante unuanime kaj akirinte la konsenton de la Eŭropa Parlamento, donitan de plimulto de ties membroj, alprenos la tiurilatajn dispoziciojn, kiujn ĝi rekomendos al la Membro-Ŝtatoj por alpreno laŭ ties respektivaj konstituciaj reguloj.
 
 
Artikolo 138A
 
Politikaj partioj je eŭropa nivelo estas gravaj kiel integriga faktoro en la Unio. Ili kontribuas al la formiĝo de eŭropa konscio kaj al la esprimiĝo de la politika volo de la civitanoj de la Unio.
 
 
Artikolo 138B
 
Kiom ĉi tiu Traktato tion preskribas, la Eŭropa Parlamento partoprenas en la procezo kiu kondukas al la alpreno de Komunumaj aktoj, uzante siajn povojn en la kadro de la prceduroj de Artikoloj 189B kaj 189C kaj donante sian konsenton aŭ esprimante opiniojn.
 
La Eŭropa Parlamento povas, per plimulto de siaj membroj, peti ke la Komisiono faru taŭgajn proponojn pri aferoj kiuj, laŭ la opinio de la Parlamento, postulas Komunuman akton por plenumi ĉi tiun Traktaton.
 
 
Artikolo 138C
 
En la kadro de siaj taskoj la Eŭropa Parlamento povas, je la peto de kvarono de siaj membroj, starigi dumtempan enketkomisionon por ekzameni, sen difekto al la kompetentoj kiujn donas ĉi tiu Traktato al aliaj institucioj aŭ organoj, asertojn pri malobservo de Komunuma juro aŭ misadministrado en ties aplikiĝo, krom se pri la asertataj faktoj okupiĝas juĝa instanco kaj la juĝa proceduro ne estas finita.
 
La dumtempa enketkomisiono ĉesas ekzisti kiam ĝi prezentas sian raporton.
 
La detalajn aranĝojn pri la uzado de la enketorajto fiksas per komuna konsento la Eŭropa Parlamento, la Konsilio kaj la Komisiono.
 
 
Artikolo 138D
 
Ĉiu civitano de la Unio kaj ĉiu fizika aŭ jura persono rezidanta aŭ havanta sian laŭstatutan sidejon en Membro-Ŝtato havas la rajton, individue aŭ kune kun aliaj civitanoj aŭ personoj, peticii al la Eŭropa Parlamento pri afero kiu troviĝas en la agadsferoj de la Komunumo kaj rekte tuŝas lin, ŝin aŭ ĝin.
 
 
Artikolo 138E
 
1.La Eŭropa Parlamento nomumas mediaciiston, kiu kompetentas ricevi plendojn de ĉiu civitano de la Unio aŭ de ĉiu fizika aŭ jura persono rezidanta aŭ havanta sian laŭstatutan sidejon en Membro-Ŝtato pri misadministrado en la agado de la institucioj aŭ organoj de la Komunumo, escepte de la Kortumo kaj la Tribunalo de Unua Instanco en la plenumo de iliaj juĝaj taskoj.
 
Konforme al sia tasko la mediaciisto faras, proprainiciate aŭ sur bazo de plendoj kiujn li ricevas rekte aŭ pere de membro de la Eŭropa Parlamento, la enketojn kiujn li taksas pravigitaj, krom se pri la asertataj faktoj okupiĝas aŭ okupiĝis juĝa instanco. Se la mediaciisto konstatas misadministradon, li metas la aferon antaŭ la koncernatan institucion, kiu disponas pri periodo de tri monatoj por komuniki al li sian starpunkton. La mediaciisto poste sendas raporton al la Eŭropa Parlamento kaj al la koncernata institucio. La plendinto estas informita pri la rezulto de tiuj enketoj.
 
Ĉiujare la mediaciisto prezentas al la Eŭropa Parlamento raporton pri la rezultoj de siaj enketoj.
 
2.La mediaciisto estas nomumita post ĉiu elektiĝo de la Eŭropa Parlamento por la daŭro de ties mandato. Li estas renomumebla.
 
Laŭ peto de la Eŭropa Parlamento, la Kortumo povas eksigi la mediaciiston el ties posteno se li ne plu plenumas la kondiĉojn necesajn por plenumi siajn taskojn aŭ se li kulpas pri grava misfaro.
 
3.La mediaciisto estas plene sendependa en la plenumado de siaj taskoj. Plenumante tiujn taskojn li nek petas nek akceptas instrukciojn de kiu ajn organo. Dum sia oficperiodo la mediaciisto rajtas havi neniun alian profesian aktivadon, ĉu pagatan ĉu nepagatan.
 
4.La Eŭropa Parlamento, akirinte la opinion de la Komisiono kaj la aprobon de la Konsilio aganta per kvalifikita plimulto, fiksas la regularon kaj ĝeneralajn kondiĉojn pri la plenumado de la taskoj de la mediaciisto.
 
 
Artikolo 139
 
La Eŭropa Parlamento havas jaran sesion. Ĝi aŭtomate kunvenas la duan mardon de marto.
 
Laŭ peto de la plimulto de siaj membroj, de la Konsilio aŭ de la Komisiono, la Eŭropa Parlamento povas kunveni en eksterordinara sesio.
 
 
Artikolo 140
 
La Eŭropa Parlamento elektas inter siaj membroj sian prezidanton kaj sian Prezidion.
 
La membroj de la Komisiono rajtas ĉeesti ĉiujn kunsidojn kaj estas aŭskultataj, laŭ sia peto, en la nomo de la Komisiono.
 
La Komisiono respondas parole aŭ skribe la demandojn al ĝi faritajn de la Eŭropa Parlamento aŭ de ties membroj.
 
La Konsilio estas aŭskultata de la Eŭropa Parlamento laŭ la kondiĉoj kiujn fiksas la Konsilio en sia regularo.
 
 
Artikolo 141
 
Krom se alie preskribite en ĉi tiu Traktato, la Eŭropa Parlamento agas per absoluta plimulto de la donitaj voĉoj.
 
La interna regularo fiksas la kvorumon.
 
 
Artikolo 142
 
La Eŭropa Parlamento alprenas sian proceduran regularon per plimulto de siaj membroj.
 
La aktoj de la Eŭropa Parlamento estas publikigataj laŭ la preskriboj de tiu regularo.
 
 
Artikolo 143
 
La Eŭropa Parlamento diskutas en publika kunsido la ĝeneralan jarraporton kiun prezentas al ĝi la Komisiono.
 
 
Artikolo 144
 
Se mocio pri malaprobo de la agado de la Komisiono estas submetita al ĝi, la Eŭropa Parlamento povas decidi pri tiu mocio plej frue tri tagojn post ties deponiĝo kaj nur per publika voĉdono.
 
Se la mocio pri malaprobo estas alprenita per plimulto de du trionoj de la donitaj voĉoj, kaj per plimulto de la membroj de la Eŭropa Parlamento, la Komisionanoj devas kolektive demisii. Ili plu traktas la kurantajn aferojn ĝis kiam ili estas anstataŭigitaj konforme al Artikolo 158. En tiu kazo la oficperiodo de la Komisionanoj nomumitaj por ilin anstataŭi finiĝas je la dato kiam estus finiĝinta la oficoperiodo de la Komisionanoj kiuj devis kolektive demisii.
 
 
Dua Sekcio
 
La Konsilio
 
 
Artikolo 145
 
Por atingi la celojn de ĉi tiu Traktato kaj laŭ ties dispozicioj, la Konsilio
--zorgas pri kunordigo de la ĝeneralaj ekonomiaj politikoj de la Membro-Ŝtatoj,
--havas decidopovon,
--donas, en la aktoj kiujn ĝi alprenas, kompetentojn al la Komisiono por plenumi la regulojn kiujn starigas la Konsilio. Ĝi povas dependigi de difinitaj kondiĉoj la uzadon de tiuj kompetentoj. Ĝi povas ankaŭ rezervi al si en specifaj kazoj la rajton mem uzi plenumkompetentojn. La supre menciitaj kondiĉoj devas esti konformaj al principoj kaj reguloj, kiujn antaŭe starigis la Konsilio, agante unuanime laŭ propono de la Komisiono kaj akirinte la opinion de la Eŭropa Parlamento.
 
 
Artikolo 146
 
La Konsilio konsistas el po unu reprezentanto de ĉiu Membro-Ŝtato je ministra nivelo kiu havas la povon devontigi la registaron de tiu Membro-Ŝtato.
 
La prezidantecon en la Konsilio laŭvice plenumas ĉiu Membro-Ŝtato dum po ses monatoj, laŭ sinsekvo kiun fiksas la Konsilio agante unuanime.
 
 
Artikolo 147
 
La Konsilio kunvenas kunvokite de sia Prezidanto, laŭ ties propra iniciato aŭ laŭ peto de unu el siaj membroj aŭ de la Komisiono.
 
 
Artikolo 148
 
1.Krom se alie preskribite en ĉi tiu Traktato, la Konsilio decidas per plimulto de siaj membroj.
 
2.Se por decido de la Konsilio necesas kvalifikita plimulto, la voĉoj de la membroj estas jene ponditaj:
 
      Belgio ..................................... 5
      Danio ...................................... 3
      Germanio ...................................10
      Grekio ..................................... 5
      Hispanio ................................... 8
      Francio ....................................10
      Irlando .................................... 3
      Italio .....................................10
      Luksemburgio ............................... 2
      Nederlando ................................. 5
      Aŭstrio .................................... 4
      Portugalio ................................. 5
      Finnlando .................................. 3
      Svedio ..................................... 4
      Unuiĝinta Reĝlando .........................10
 
Por decidoj de la Konsilio necesas almenaŭ:
--sesdek du voĉoj, se laŭ ĉi tiu Traktato ili devas esti faritaj laŭ propono de la Komisiono,
--sesdek du voĉoj donitaj de almenaŭ dek membroj en aliaj kazoj.
 
3.Sindetenoj de ĉeestantaj aŭ reprezentataj membroj ne obstaklas la alprenon de decidoj de la Konsilio por kiuj necesas unuanimeco.
 
 
Artikolo 149
 
(abrogita)
 
 
Artikolo 150
 
Okaze de voĉdono, ĉiu membro de la Konsilio povas agi en la nomo de ne pli ol unu alia membro.
 
 
Artikolo 151
 
1.Komitato konsistanta el la konstantaj reprezentantoj de la Membro-Ŝtatoj havas la taskon prepari la laborojn de la Konsilio kaj plenumi la funkciojn donitajn al ĝi de la Konsilio.
 
2.La Konsilion asistas Ĝenerala Sekretariato sub gvido de ĝenerala sekretario. La ĝeneralan sekretarion nomumas la Konsilio agante unuanime.
 
La Konsilio decidas pri la organizado de la Ĝenerala Sekretariato.
 
3.La Konsilio alprenas sian proceduran regularon.
 
 
Artikolo 152
 
La Konsilio povas peti la Komisionon fari ĉiujn studojn kiujn la Konsilio konsideras dezirindaj por la realigo de la komunaj celoj kaj submeti al ĝi konvenajn proponojn.
 
 
Artikolo 153
 
La Konsilio, ricevinte la opinion de la Komisiono, alprenas la statutojn de la komitatoj antaŭviditaj en ĉi tiu Traktato.
 
 
Artikolo 154
 
La Konsilio fiksas, agante per kvalifikita plimulto, la salajrojn, kompenspagojn kaj pensiojn de la prezidanto kaj la membroj de la Komisiono kaj de la prezidanto, la juĝistoj, la ĝeneralaj advokatoj kaj la registristo de la Kortumo. Ĝi ankaŭ fiksas, per la sama plimulto, ĉiujn aliajn pagojn kiuj ekvivalentas al salajroj.
 
 
Tria Sekcio
 
La Komisiono
 
 
Artikolo 155
 
Por certigi la funkciadon kaj la disvolviĝon de la komuna merkato, la Komisiono
--zorgas ke aplikiĝu la dispozicioj de ĉi tiu Traktato kaj la dispozicioj faritaj de la institucioj sur ties bazo,
--formulas rekomendojn aŭ opiniojn pri aferoj menciitaj en ĉi tiu Traktato, se la Traktato eksplicite preskribas tion aŭ se la Komisiono konsideras tion necesa,
--havas propran decidpovon kaj partoprenas, laŭ la dispozicioj de ĉi tiu Traktato, en la estiĝo de la aktoj de la Konsilio kaj de la Eŭropa Parlamento,
--uzas la kompetentojn kiujn la Konsilio donas al ĝi por plenumi la regulojn kiujn starigas la Konsilio.
 
 
Artikolo 156
 
La Komisiono publikigas ĉiujare, minimume unu monaton antaŭ la malfermo de la sesio de la Eŭropa Parlamento, ĝeneralan raporton pri la agado de la Komunumo.
 
 
Artikolo 157
 
1.La Komisiono konsistas el dudek membroj, kiuj estas elektitaj sur bazo de sia ĝenerala kompetento kaj kies sendependeco estas nepridubebla.
 
La nombron de la Komisionanoj povas ŝanĝi la Konsilio agante unuanime.
 
Nur ŝtatanoj de Membro-Ŝtatojn povas esti Membroj de la Komisiono.
 
En la Komisiono devas esti minimume unu ŝtatano de ĉiu Membro-Ŝtato, sed ne rajtas esti pli ol du membroj kun sama ŝtataneco.
 
2.La Membroj de la Komisiono plenumas siajn taskojn plene sendepende en la ĝenerala intereso de la Komunumo.
 
Plenumante tiujn taskojn ili nek petas nek akceptas instrukciojn de kiu ajn registaro aŭ alia organo. Ili detenas sin de ĉiu ago kiu estas neakordigebla kun iliaj taskoj. Ĉiu Membro-Ŝtato devontigas sin respekti tiun principon kaj ne klopodi influi la membrojn de la Komisiono en la plenumado de ties taskoj.
 
Dum sia oficperiodo la Membroj de la Komisiono rajtas havi neniun alian profesian aktivadon, ĉu pagatan ĉu nepagatan. Je sia enoficiĝo ili solene devontigas sin dum kaj post sia oficperiodo respekti la devojn kiuj rezultas el ilia ofico, precipe la devon konduti honeste kaj takte pri akcepto de iuj oficoj aŭ avantaĝoj post tiu periodo. En kazo de malrespekto de tiuj devoj la Kortumo povas, laŭ peto de la Konsilio aŭ de la Komisiono, depende de la kazo eksigi la koncernan personon laŭ Artikolo 160 aŭ senigi tiun je la rajto je pensio aŭ aliaj anstataŭaj avantaĝoj.
 
 
Artikolo 158
 
1.La Membroj de la Komisiono estas nomumitaj, por periodo de kvin jaroj, laŭ la proceduro de paragrafo 2, eventuale kun rezervo pri Artikolo 144.
 
Ili estas renomumeblaj.
 
2.La registaroj de la Membro-Ŝtatoj, konsultinte la Eŭropan Parlamenton, nomas per komuna konsento la personon kiun ili intencas nomumi Prezidanto de la Komisiono.
 
Konsulte kun la nomita Prezidanto, la registaroj de la Membro-Ŝtatoj nomas la aliajn personojn kiujn ili intencas nomumi Membroj de la Komisiono.
 
La Prezidanto kaj la aliaj Membroj de la Komisiono kiuj estas nomitaj laŭ tiu maniero submetiĝas kiel aro al aproba voĉdono de la Eŭropa Parlamento. Post aprobo fare de la Eŭropa Parlamento, la Prezidanto kaj la aliaj Membroj de la Komisiono estas nomumitaj per komuna konsento fare de la registaroj de la Membro-Ŝtatoj.
 
3.Paragrafoj 1 kaj 2 aplikiĝas unuan fojon al la Prezidanto kaj la aliaj Membroj de la Komisiono kies oficperiodo komenciĝas la 7an de januaro 1995.
 
La Prezidanto kaj la aliaj Membroj de la Komisiono kies oficperiodo komenciĝas la 7an de januaro 1993 estas nomumitaj per komuna konsento fare de la registaroj de la Membro-Ŝtatoj. Ilia oficperiodo finiĝas la 6an de januaro 1995.
 
 
Artikolo 159
 
Krom per la regulaj anstataŭigoj kaj per morto, la ofico de Membro de la Komisiono finiĝas per demisio aŭ eksigo.
 
La koncernan Membron anstataŭas por la cetero de ties oficperiodo nova Membro kiun nomumas per komuna konsento la registaroj de la Membro-Ŝtatoj. La Konsilio povas, agante unuanime, decidi ke ne necesas anstataŭigo.
 
Okaze de demisio, eksigo aŭ morto, la Prezidanto estas anstataŭita por la cetero de sia oficperiodo. La proceduro de Artikolo 158, paragrafo 2, aplikiĝas al tiu anstataŭigo.
 
Krom okaze de eksigo laŭ Artikolo 160, la Membroj de la Komisiono plu oficas ĝis kiam ili estas anstataŭitaj.
 
 
Artikolo 160
 
Laŭ peto de la Konsilio aŭ de la Komisiono, la Kortumo povas eksigi el ties posteno Membron de la Komisiono kiu ne plu plenumas la kondiĉojn necesajn por plenumi siajn taskojn aŭ kiu kulpas pri grava misfaro.
 
 
Artikolo 161
 
La Komisiono povas nomumi inter siaj Membroj unu aŭ du Vicprezidantojn.
 
 
Artikolo 162
 
1.La Konsilio kaj la Komisiono konsultas unu la alian kaj fiksas per komuna konsento la manieron de sia kunlaboro.
 
2.La Komisiono alprenas sian proceduran regularon por certigi ke ĝi kaj ĝiaj servoj laboras konforme al ĉi tiu Traktato. Ĝi publikigas tiun regularon.
 
 
Artikolo 163
 
La Komisiono decidas per plimulto de la nombro da Membroj menciita en Artikolo 157.
 
Kunsido de la Komisiono estas valida nur se ĉeestas la nombro da Membroj fiksita en ĝia procedura regularo.
 
 
Kvara Sekcio
 
La Kortumo
 
 
Artikolo 164
 
La Kortumo certigas ke en la interpretado kaj la aplikado de ĉi tiu Traktato la juro estas respektata.
 
 
Artikolo 165
 
La Kortumo konsistas el dek kvin juĝistoj.
 
La Kortumo kunsidas en pleno. Ĝi tamen povas formi interne de si ĉambrojn konsistantajn el po tri, kvin aŭ sep juĝistoj, ĉu por fari iujn enketojn, ĉu por juĝi iujn kategoriojn de aferoj, konforme al regularo tiucele starigita.
 
La Kortumo kunsidas en pleno kiam tion petas Membro-Ŝtato aŭ institucio de la Komunumo kiu estas partio en la afero.
 
Se la Kortumo tion petas, la Konsilio, agante unuanime, povas plialtigi la nombron da juĝistoj kaj fari la necesajn adaptojn al la dua kaj tria alineoj de ĉi tiu Artikolo kaj al la dua alineo de Artikolo 167.
 
 
Artikolo 166
 
La Kortumon asistas ok ĝeneralaj advokatoj. Tamen, naŭa ĝenerala advokato estas nomumita ekde la dato de aliĝo ĝis la 6a de oktobro 2000.
 
Estas la tasko de ĝenerala advokato publike prezenti, tute senpartie kaj sendepende, motivitajn proponojn pri aferoj submetitaj al la Kortumo, por asisti ĝin en la plenumado de ĝia tasko difinita en Artikolo 164.
 
Se la Kortumo tion petas, la Konsilio, agante unuanime, povas plialtigi la nombron da ĝeneralaj advokatoj kaj fari la necesajn adaptojn al la tria alineo de Artikolo 167.
 
 
Artikolo 167
 
La juĝistoj kaj la ĝeneralaj advokatoj estas elektitaj inter personoj kies sendependeco estas nepridubebla kaj kiuj plenumas la kondiĉojn por okupi la plej altajn juĝajn oficojn en siaj respektivaj landoj, aŭ kiuj estas juristoj de rekonita kompetenteco; ili estas nomumitaj por ses jaroj per komuna konsento de la registaroj de la Membro-Ŝtatoj.
 
Ĉiun trian jaron okazas parta anstataŭigo de la juĝistoj. Anstataŭiĝas alterne po ok kaj po sep juĝistoj.
 
Ĉiun trian jaron okazas parta anstataŭigo de la ĝeneralaj advokatoj. Anstataŭiĝas ĉiufoje kvar ĝeneralaj advokatoj.
 
Eksiĝantaj juĝistoj kaj ĝeneralaj advokatoj estas renomumeblaj.
 
La juĝistoj elektas inter si por tri jaroj la prezidanton de la Kortumo. Li estas reelektebla.
 
 
Artikolo 168
 
La Kortumo nomumas sian registriston kaj fiksas la regularon de ties laboro.
 
 
Artikolo 168A
 
1.Al la Kortumo estas aldonita Tribunalo kies tasko estas juĝi, en unua instanco kaj kun rezervo pri apelacio laŭ la Statuto al la Kortumo nur pri juraj demandoj, iujn kategoriojn de aferoj difinitajn laŭ paragrafo 2. La Tribunalo de Unua Instanco ne kompetentas juĝi petojn por antaŭdecidoj laŭ Artikolo 177.
 
2.Laŭ peto de la Kortumo kaj konsultinte la Eŭropan Parlamenton kaj la Komisionon, la Konsilio, agante unuanime, fiksas la kategoriojn de aferoj menciitajn en paragrafo 1 kaj la konsiston de la Tribunalo de Unua Instanco kaj alprenas la necesajn adaptojn en kaj aldonojn al la Statuto de la Kortumo. Krom se la Konsilio decidas alie, la dispozicioj de ĉi tiu Traktato pri la Kortumo, precipe la dispozicioj de la Protokolo pri la Statuto de la Kortumo, aplikiĝas al la Tribunalo de Unua Instanco.
 
3.La membroj de la Tribunalo de Unua Instanco estas elektitaj inter personoj kies sendependeco estas nepridubebla kaj kiuj havas la kompetenton necesan por okupi juĝajn oficojn; ili estas nomumitaj por ses jaroj per komuna konsento de la registaroj de la Membro-Ŝtatoj. Ĉiun trian jaron okazas parta anstataŭigo. Eksiĝantaj membroj estas renomumeblaj.
 
4. La Tribunalo de Unua Instanco starigas sian proceduran regularon en konsento kun la Kortumo. Tiun regularon devas unuanime aprobi la Konsilio.
 
 
Artikolo 169
 
Se la Komisiono opinias ke Membro-Ŝtato ne plenumis iun devon laŭ ĉi tiu Traktato, ĝi donas motivitan opinion pri tio, lasinte al la koncerna Ŝtato okazon prezenti siajn rimarkojn.
 
Se la koncerna Ŝtato ne sekvas tiun opinion en la templimo difinita de la Komisiono, ĉi tiu povas submeti la aferon al la Kortumo.
 
 
Artikolo 170
 
Membro-Ŝtato kiu opinias ke alia Membro-Ŝtato ne plenumis iun devon laŭ ĉi tiu Traktato povas turni sin al la Kortumo.
 
Antaŭ ol Membro-Ŝtato prezentas plendon kontraŭ alia Membro-Ŝtato pro asertita malobservo de iu devo laŭ ĉi tiu Traktato, ĝi devas meti la aferon antaŭ la Komisionon.
 
Post kiam la koncernaj Ŝtatoj havis la okazon reciproke prezenti, skribe kaj parole, siajn rimarkojn, la Komisiono donas motivitan opinion.
 
Se la Komisiono ne donis opinion en templimo de tri monatoj post kiam la afero estis metita antaŭ ĝin, la plendo povas tamen esti prezentita al la Kortumo sen tiu opinio.
 
 
Artikolo 171
 
1.Se la Kortumo konstatas ke Membro-Ŝtato ne plenumis iun devon laŭ ĉi tiu Traktato, tiu Ŝtato devas fari la aranĝojn necesajn por plenumi la juĝon de la Kortumo.
 
2.Se la Komisiono opinias ke la koncerna Membro-Ŝtato ne faris tiujn aranĝojn, ĝi donas, lasinte al tiu Ŝtato okazon prezenti siajn rimarkojn, motivitan opinion en kiu ĝi precizigas en kiuj punktoj la Membro-Ŝtato ne plenumis la juĝon de la Kortumo.
 
Se la koncerna Membro-Ŝtato ne faris la aranĝojn necesajn por plenumi la juĝon de la Kortumo en la templimo difinita de la Komisiono, ĉi tiu povas submeti la aferon al la Kortumo. Ĝi mencias la kiomon de la fiksa sumo aŭ kompulsopago pagenda de la koncerna Membro-Ŝtato kiun ĝi opinias taŭga laŭ la cirkonstancoj.
 
Se la Kortumo konstatas ke la koncerna Membro-Ŝtato ne plenumis ĝian juĝon, ĝi povas kondamni tiun Ŝtaton pagi fiksitan sumon aŭ kompulsopagon.
 
Ĉi tiu proceduro ne difektas Artikolon 170.
 
 
Artikolo 172
 
Reglamentoj faritaj komune de la Eŭropa Parlamento kaj la Konsilio kaj faritaj de la Konsilio laŭ ĉi tiu Traktato povas doni al la Kortumo plenan jurisdikcion pri la sankcioj menciitaj en tiuj reglamentoj.
 
 
Artikolo 173
 
La Kortumo kontrolas la laŭleĝecon de aktoj alprenitaj komune de la Eŭropa Parlamento kaj la Konsilio, aktoj de la Konsilio, de la Komisiono kaj de la ECB, krom rekomendoj kaj opinioj, kaj de aktoj de la Eŭropa Parlamento kiuj havas jurajn efikojn por triaj personoj.
 
Tiucele ĝi estas kompetenta juĝi plendojn kiujn prezentas Membro-Ŝtato, la Konsilio aŭ la Komisiono pro nekompetento, malobservo de esencaj formalaj postuloj, malobservo de ĉi tiu Traktato aŭ de kiu ajn jura regulo rilata al ties aplikado, aŭ pro misuzo de povo.
 
La Kortumo estas kompetenta laŭ la samaj kondiĉoj juĝi plendojn kiujn prezentas la Eŭropa Parlamento kaj la ECB por protekti siajn prerogativojn.
 
Ĉiu natura aŭ jura persono rajtas laŭ la samaj kondiĉoj prezenti plendon kontraŭ decidoj adresitaj al ĝi, aŭ kontraŭ decidoj kiuj, kvankam faritaj sub formo de reglamento aŭ de decido adresita al alia persono, rekte kaj individue koncernas ĝin.
 
La plendoj menciitaj en ĉi tiu Artikolo devas esti prezentitaj, depende de la kazo, en templimo de du monatoj ekde la publikigo de la akto, ekde ĝia komunikiĝo al la plendanto aŭ, manke de tio, ekde la tago en kiu la plendanto eksciis pri ĝi.
 
 
Artikolo 174
 
Se la plendo estas prava, la Kortumo deklaras la koncernan akton malvalida.
 
Se la Kortumo deklaras reglamenton malvalida, ĝi tamen mencias, se ĝi opinias tion necesa, kiujn el la efikoj de tiu reglamento estas konsiderendaj plu validaj.
 
 
Artikolo 175
 
Se la Eŭropa Parlamento, la Konsilio aŭ la Komisiono, malobservante ĉi tiun Traktaton, preterlasas agi, la Membro-Ŝtatoj kaj la aliaj institucioj de la Komunumo povas turni sin al la Kortumo por konstatigi tiun malobservon.
 
Tiu plendo estas allasebla nur se la koncerna institucio estas antaŭe petita agi. Se du monatojn post la peto la koncerna institucio ne difinis sian starpunkton, la plendo povas esti prezentita en aldona templimo de du monatoj.
 
Ĉiu natura aŭ jura persono rajtas laŭ la kondiĉoj fiksitaj en la ĉi-supraj alineoj plendi al la Kortumo ke institucio de la Komunumo preterlasis adresi al ĝi akton, ekskluzive de rekomendo aŭ opinio.
 
La Kortumo estas kompetenta laŭ la samaj kondiĉoj juĝi plendojn kiujn prezentas la ECB en la sferoj de sia kompetento aŭ kiuj estas prezentitaj kontraŭ ĝi.
 
 
Artikolo 176
 
La institucio aŭ institucioj kies akto estas deklarita malvalida aŭ kies preterlaso estas deklarita kontraŭa al ĉi tiu Traktato, devas fari la aranĝojn necesajn por plenumi la juĝon de la Kortumo.
 
Tiu devo ne difektas la devon kiu povas rezulti el la aplikado de la dua alineo de Artikolo 215.
 
Ĉi tiu Artikolo aplikiĝas ankaŭ al la ECB.
 
 
Artikolo 177
 
La Kortumo estas kompetenta fari antaŭdecidojn pri:
 
a) la interpreto de ĉi tiu Traktato,
 
b) la valideco kaj la interpreto de aktoj de la institucioj de la Komunumo kaj de la ECB,
 
c) la interpreto de la statutoj de la organoj starigitaj per akto de la Konsilio, se tiuj statutoj tion antaŭvidas.
 
Se tia demando leviĝas antaŭ juĝa instanco de Membro-Ŝtato, tiu instanco rajtas, se ĝi opinias decidon pri tio necesa por ke ĝi povu juĝi, peti la Kortumon decidi pri tiu demando.
 
Se tia demando leviĝas en afero traktata de nacia juĝa instanco kies decidoj laŭ la nacia juro ne estas apelacieblaj, tiu instanco devas turni sin al la Kortumo.
 
 
Artikolo 178
 
La Kortumo estas kompetenta juĝi disputojn pri la damaĝkompenso menciita en la dua alineo de Artikolo 215.
 
 
Artikolo 179
 
La Kortumo estas kompetenta juĝi ĉiun disputon inter la Komunumo kaj ĝiaj dungitoj, inter la limoj kaj laŭ la kondiĉoj fiksitaj en la statuto de la oficistoj aŭ rezultantaj el la regularo kiu aplikiĝas al aliaj dungitoj.
 
 
Artikolo 180
 
La Kortumo estas kompetenta, inter la ĉi-subaj limoj, juĝi disputojn pri:
 
a) la plenumo de la devoj de la Membro-Ŝtatoj laŭ la statuto de la Eŭropa Investobanko. Ĉi-rilate la Administra Konsilio de la Banko havas la povojn kiujn donas al la Komisiono Artikolo 169;
 
b) decidoj de la Gvida Konsilio de la Eŭropa Investobanko. Ĉi-rilate ĉiu Membro-Ŝtato, la Komisiono kaj la Administra Konsilio de la Banko rajtas prezenti plendon laŭ la kondiĉoj de Artikolo 173;
 
c) decidoj de la Administra Konsilio de la Eŭropa Investobanko. Plendojn kontraŭ tiuj decidoj povas prezenti nur Membro-Ŝtatoj aŭ la Komisiono laŭ la kondiĉoj de Artikolo 173, kaj sole pro malobservo de formalaj postuloj menciitaj en Artikolo 21, paragrafoj 2, 5, 6 kaj 7 de la Statuto de la Banko;
 
d) la plenumo de la devoj de la naciaj centraj bankoj laŭ ĉi tiu Traktato kaj la Statuto de la ESCB. Ĉi-rilate la Konsilio de la ECB havas en rilatoj kun la naciaj centraj bankoj la povojn kiujn donas Artikolo 169 al la Komisiono en rilatoj kun la Membro-Ŝtatoj. Se la Kortumo konstatas ke nacia centra banko ne plenumis iun devon laŭ ĉi tiu Traktato, tiu banko devas fari la aranĝojn necesajn por plenumi la juĝon de la Kortumo.
 
 
Artikolo 181
 
La Kortumo estas kompetenta juĝi sur bazo de arbitracia klaŭzo kiun enhavas publikjura aŭ privatjura kontrakto farita de aŭ en la nomo de la Komunumo.
 
 
Artikolo 182
 
La Kortumo estas kompetenta juĝi ĉiun disputon inter Membro-Ŝtatoj kiu rilatas al la temo de ĉi tiu Traktato, se tiu disputo estas submetita al ĝi sur bazo de interkonsento pri arbitracio.
 
 
Artikolo 183
 
Krom kiam ĉi tiu Traktato donas kompetenton al la Kortumo, disputoj en kiuj la Komunumo estas partio ne ekskluziviĝas el la kompetento de la naciaj juĝaj instancoj.
 
 
Artikolo 184
 
Malgraŭ la paso de la templimo menciita en Artikolo 173, kvina alineo, ĉiu partio povas en disputoj kie temas pri la valideco de reglamento farita komune de la Eŭropa Parlamento kaj la Konsilio, aŭ de reglamento de la Konsilio, de la Komisiono aŭ de la ECB, pledi ke tiu reglamento estas neaplikebla pro la motivoj menciitaj en Artikolo 173, dua alineo.
 
 
Artikolo 185
 
Plendoj prezentitaj al la Kortumo ne havas suspendan efikon. La Kortumo tamen povas, se ĝi opinias ke la cirkonstancoj tion postulas, ordoni suspendon de la aplikado de la kontestita akto.
 
 
Artikolo 186
 
La Kortumo povas en aferoj submetitaj al ĝi preskribi la necesajn provizorajn aranĝojn.
 
 
Artikolo 187
 
La juĝoj de la Kortumo estas ekzekucieblaj laŭ la dispozicioj de Artikolo 192.
 
 
Artikolo 188
 
La Statuton de la Kortumo fiksas aparta protokolo.
 
La Konsilio povas, agante unuanime laŭ peto de la Kortumo kaj konsultinte la Komisionon kaj la Eŭropan Parlamenton, modifi la dispoziciojn de Titolo III de la Statuto.
 
La Kortumo starigas sian proceduran regularon. Ĉi tiu bezonas la unuaniman aprobon de la Konsilio.
 
 
Kvina Sekcio
 
La Revizora Kortumo
 
 
Artikolo 188A
 
La Revizora Kortumo kontrolas la kontojn.
 
 
Artikolo 188B
 
1.La Revizora Kortumo konsistas el dek kvin membroj.
 
2.La membroj de la Revizora Kortumo estas elektitaj inter personoj kiuj apartenas aŭ apartenis en siaj landoj al la eksteraj kontrolinstancoj aŭ kiuj estas speciale kvalifikitaj por tiu funkcio. Ilia sendependeco devas esti nepridubebla.
 
3.La membrojn de la Revizora Kortumo nomumas por ses jaroj la Konsilio, agante unuanime kaj konsultinte la Eŭropan Parlamenton.
 
Je la unua nomumado tamen, kvar membroj de la Revizora Kortumo, elektitaj per lotumo, estas nomumitaj por oficperiodo de nur kvar jaroj.
 
La membroj de la Revizora Kortumo estas renomumeblaj.
 
Ili elektas inter si por tri jaroj la prezidanton de la Revizora Kortumo. Li estas reelektebla.
 
4.La membroj de la Revizora Kortumo plenumas siajn taskojn plene sendepende en la ĝenerala intereso de la Komunumo.
 
Plenumante tiujn taskojn ili nek petas nek akceptas instrukciojn de kiu ajn registaro aŭ alia organo. Ili detenas sin de ĉiu ago kiu estas neakordigebla kun iliaj taskoj.
 
5. Dum sia oficperiodo la membroj de la Revizora Kortumo rajtas havi neniun alian profesian aktivadon, ĉu pagatan ĉu nepagatan. Je sia enoficiĝo ili solene devontigas sin dum kaj post sia oficperiodo respekti la devojn kiuj rezultas el ilia ofico, precipe la devon konduti honeste kaj takte pri akcepto de iuj oficoj aŭ avantaĝoj post tiu periodo.
 
6.Krom per la regulaj anstataŭigoj kaj per morto, la ofico de membro de la Revizora Kortumo finiĝas per demisio aŭ per eksigo laŭ decido de la Kortumo laŭ paragrafo 7.
 
La koncerna membro estas anstataŭigita por la cetero de ties oficperiodo.
 
Krom okaze de eksigo, la membroj de la Revizora Kortumo plu oficas ĝis kiam ili estas anstataŭitaj.
 
7.Membro de la Revizora Kortumo povas esti eksigita aŭ senigita je siaj rajtoj je pensio aŭ aliaj anstataŭaj avantaĝoj nur se la Kortumo konstatas, laŭ peto de la Revizora Kortumo, ke li ne plu plenumas la necesajn kondiĉojn aŭ la devojn de sia ofico.
 
8.La Konsilio fiksas, agante per kvalifikita plimulto, la laborkondiĉojn de la prezidanto kaj la membroj de la Revizora Kortumo, kaj precipe ties salajrojn, kompenspagojn kaj pensiojn. Ĝi ankaŭ fiksas, per la sama plimulto, ĉiujn aliajn pagojn kiuj ekvivalentas al salajroj.
 
9.La dispozicioj de la Protokolo pri la privilegioj kaj imunecoj de la Eŭropaj Komunumoj kiuj aplikiĝas al la juĝistoj de la Kortumo aplikiĝas ankaŭ al la membroj de la Revizora Kortumo.
 
 
Artikolo 188C
 
1.La Revizora Kortumo ekzamenas la kontojn de ĉiuj enspezoj kaj elspezoj de la Komunumo. Ĝi ekzamenas ankaŭ la kontojn de ĉiuj enspezoj kaj elspezoj de ĉiuj organoj kiujn kreis la Komunumo, kiom la fonda akto ne malebligas tion.
 
La Revizora Kortumo havigas al la Eŭropa Parlamento kaj la Konsilio deklaron pri la fidindeco de la kontoj kaj pri la laŭleĝeco kaj reguleco de la transakcioj je ties bazo.
 
2.La Revizora Kortumo ekzamenas la laŭleĝecon kaj regulecon de la enspezoj kaj elspezoj, kaj kontrolas ĉu estis bona financa mastrumado.
 
La kontrolado de la enspezoj okazas sur bazo de la sumoj konstatitaj pagendaj kaj de la sumoj efektive pagitaj al la Komunumo.
 
La kontrolado de la elspezoj okazas sur bazo de la pagdevontigoj kaj la pagoj.
 
Tiuj kontroloj povas okazi antaŭ la saldado de la kontoj de la koncerna buĝeta jaro.
 
3.La kontrolado okazas sur bazo de dokumentoj kaj, laŭ bezono, surloke ĉe la aliaj institucioj de la Komunumo kaj en la Membro-Ŝtatoj. La kontrolado en la Membro-Ŝtatoj okazas en kontakto kun la naciaj kontrolinstancoj aŭ, se tiuj ne havas la necesajn kompetentojn, en kontakto kun la kompetentaj naciaj organoj. Tiuj instancoj aŭ organoj sciigas al la Revizora Kortumo ĉu ili intencas partopreni en la kontrolado.
 
La aliaj institucioj de la Komunumo kaj la naciaj kontrolinstancoj aŭ, se tiuj ne havas la necesajn kompetentojn, la kompetentaj naciaj organoj, havigas al la Revizora Kortumo, laŭ ties peto, ĉiujn dokumentojn kaj informojn necesajn por la plenumado de ĝia tasko.
 
4.La Revizora Kortumo faras jarraporton post la fino de ĉiu buĝeta jaro. Tiu raporto estas sendita al la aliaj institucioj de la Komunumo kaj publikigita, kune kun la respondoj de tiuj institucioj je la rimarkigoj de la Revizora Kortumo, en la Oficiala Gazeto de la Eŭropaj Komunumoj.
 
La Revizora Kortumo aldone povas en ĉiu momento prezenti rimarkigojn pri specifaj demandoj, precipe en la formo de specialaj raportoj, kaj doni opiniojn laŭ peto de unu el la aliaj institucioj.
 
Ĝi alprenas siajn jarraportojn, specialajn raportojn aŭ opiniojn per plimulto de siaj membroj.
 
Ĝi asistas la Eŭropan Parlamenton kaj la Konsilion en ties kontrolado de la plenumado de la buĝeto.

ĈAPITRO 2
 
DISPOZICIOJ KOMUNAJ AL PLURAJ INSTITUCIOJ
 
 
Artikolo 189
 
Por la plenumado de siaj taskoj laŭ la kondiĉoj en ĉi tiu Traktato, la Eŭropa Parlamento kaj la Konsilio kune, la Konsilio kaj la Komisiono faras reglamentojn, direktivojn kaj decidojn, kaj donas rekomendojn aŭ opiniojn.
 
Reglamento havas ĝeneralan karakteron. Ĝi estas deviga en sia tuto kaj rekte aplikebla en ĉiu Membro-Ŝtato.
 
Direktivo ligas ĉiun Membro-Ŝtaton al kiu ĝi estas adresita rilate la atingendan rezulton, sed lasas al la naciaj instancoj la kompetenton elekti la formon kaj la rimedojn.
 
Decido estas deviga en sia tuto por tiuj al kiuj ĝi estas adresita.
 
Rekomendoj kaj opinioj ne estas devigaj.
 
 
Artikolo 189A
 
1.Kiam sur bazo de ĉi tiu Traktato la Konsilio agas laŭ propono de la Komisiono, la Konsilio povas amendi tiun proponon nur agante unuanime, kun rezervo pri Artikolo 189B, paragrafoj 4 kaj 5.
 
2.Dum la Konsilio ne agis, la Komisiono povas modifi sian proponon en ĉiu momento dum la proceduroj kiuj kondukas al la alpreno de Komunuma akto.
 
 
Artikolo 189B
 
1.Kiam en ĉi tiu Traktato estas menciita ĉi tiu Artikolo por la alpreno de akto, aplikiĝas la ĉi-sekva proceduro.
 
2.La Komisiono submetas proponon al la Eŭropa Parlamento kaj la Konsilio.
 
La Konsilio alprenas, agante per kvalifikita plimulto, akirinte la opinion de la Eŭropa Parlamento, komunan starpunkton. Tiu Komunua starpunkto estas komunikita al la Eŭropa Parlamento. La Konsilio plene informas la Eŭropan Parlamenton pri la kialoj pro kiuj ĝi alprenis sian komunan starpunkton. La Komisiono plene informas la Eŭropan Parlamenton pri sia starpunkto.
 
Se en templimo de tri monatoj post tiu komuniko la Eŭropa Parlamento:
 
a) aprobas la komunan starpunkton, la Konsilio definitive alprenas la koncernan akton laŭ tiu komuna starpunkto;
 
b) ne esprimas sin, la Konsilio alprenas la koncernan akton laŭ sia komuna starpunkto;
 
c) indikas per absoluta plimulto de siaj membroj, ke ĝi intencas malaprobi la komunan starpunkton, ĝi tuj informas la Konsilion pri tio. La Konsilio povas kunvoki la Akordigan Komitaton menciitan en paragrafo 4 por pliklarigi sian starpunkton. Post tio la Eŭropa Parlamento aŭ konfirmas per absoluta plimulto de siaj membroj la malaprobon de la komuna starpunkto, per kio la proponita akto estas konsiderata nealprenita, aŭ proponas amendojn laŭ litero d de ĉi tiu paragrafo;
 
d) proponas per absoluta plimulto de siaj membroj amendojn de la komuna starpunkto, la amendita teksto estas sendita al la Konsilio kaj la Komisiono, kiu esprimas opinion pri tiuj amendoj.
 
3.Se en templimo de tri monatoj post ricevo de la amendoj de la Eŭropa Parlamento la Konsilio aprobas, agante per kvalifikita plimulto, ĉiujn tiujn amendojn, ĝi laŭe ŝanĝas sian komunan starpunkton kaj alprenas la koncernan akton; la Konsilio tamen agas unuanime pri la amendoj pri kiuj la Komisiono esprimis negativan opinion. Se la Konsilio ne alprenas la koncernan akton, la prezidanto de la Konsilio en konsento kun la prezidanto de la Eŭropa Parlamento, tuj kunvokas la Akordigan Komitaton.
 
4.La Akordiga Komitato, kiu konsistas el la membroj de la Konsilio aŭ ties reprezentantoj kaj egala nombro da reprezentantoj de la Eŭropa Parlamento, havas la taskon atingi per kvalifikita plimulto de la membroj de la Konsilio aŭ ties reprezentantoj kaj plimulto de la reprezentantoj de la Eŭropa Parlamento interkonsenton pri komuna teksto. La Komisiono partoprenas en la laboroj de la Akordiga Komitato kaj faras ĉiujn iniciatojn necesajn por proksimigi la starpunktojn de la Eŭropa Parlamento kaj de la Konsilio.
 
5. Se en templimo de ses semajnoj ekde sia kunvokiĝo la Akordiga Komitato aprobas komunan tekston, la Eŭropa Parlamento kaj la Konsilio disponas pri periodo de ses semajnoj ekde tiu aprobo por alpreni la koncernan akton laŭ la komuna teksto, per absoluta plimulto de la donitaj voĉoj en la Eŭropa Parlamento kaj per kvalifikita plimulto de la Konsilio. Se unu el la du institucioj ne aprobas la proponitan akton, ĝi estas konsiderata nealprenita.
 
6.Se la Akordiga Komitato ne aprobas la komunan tekston, la proponita akto estas konsiderata nealprenita, krom se la Konsilio, agante per kvalifikita plimulto en templimo de ses semajnoj ekde la fino de la periodo donita al la Akordiga Komitato, konfirmas la komunan starpunkton kiun ĝi aprobis antaŭ la komenco de la akordiga proceduro, eventuale kun amendoj kiujn proponis la Eŭropa Parlamento. En tiu kazo la koncerna akto estas definitive alprenita, krom se la Eŭropa Parlamento en templimo de ses semajnoj ekde la konfirmo fare de la Konsilio malaprobas la tekston per absoluta plimulto de siaj membroj; en tiu kazo la proponita akto estas konsiderata nealprenita.
 
7.La periodoj de tri monatoj kaj ses semajnoj menciitaj en ĉi tiu Artikolo povas esti plilongigitaj maksimume je respektive unu monato aŭ du semajnoj per komuna konsento de la Eŭropa Parlamento kaj la Konsilio. La periodo de tri monatoj menciita en paragrafo 2 estas aŭtomate plilongigita je du monatoj kiam aplikiĝas paragrafo 2, litero c.
 
8.La aplikokampo de la proceduro de ĉi tiu Artikolo povas esti plivastigita laŭ la proceduro de Artikolo N, paragrafo 2, de la Traktato pri la Eŭropa Unio, sur bazo de raporto kiun la Komisiono submetas al la Konsilio plej malfrue en 1996.
 
 
Artikolo 189C
 
Kiam en ĉi tiu Traktato estas menciita ĉi tiu Artikolo por la alpreno de akto, aplikiĝas la ĉi-sekva proceduro:
 
a) La Konsilio, agante per kvalifikita plimulto laŭ propono de la Komisiono kaj akirinte la opinion de la Eŭropa Parlamento, alprenas komunan starpunkton.
 
b) La komuna starpunkto de la Konsilio estas komunikita al la Eŭropa Parlamento. La Konsilio kaj la Komisiono plene informas la Eŭropan Parlamenton pri la kialoj pro kiuj la Konsilio alprenis sian komunan starpunkton, kaj pri la starpunkto de la Komisiono.
 
Se en templimo de tri monatoj post tiu komuniko la Eŭropa Parlamento aprobas tiun komunan starpunkton aŭ se ĝi ne esprimis sin en tiu templimo, la Konsilio definitive alprenas la koncernan akton laŭ la komuna starpunkto.
 
c) En la templimo de tri monatoj menciita en litero b, la Eŭropa Parlamento povas per absoluta plimulto de siaj membroj proponi amendojn de la komuna starpunkto de la Konsilio. Ĝi ankaŭ povas per la sama plimulto malaprobi la komunan starpunkton de la Konsilio. La rezulto de la debatoj estas sendita al la Konsilio kaj al la Komisiono.
 
Se la Eŭropa Parlamento malaprobis la komunan starpunkton de la Konsilio, la Konsilio povas agi je dua lego nur unuanime.
 
d) La Komisiono reekzamenas en templimo de unu monato la proponon sur kies bazo la Konsilio alprenis sian komunan starpunkton, kun atento al la amendoj kiujn proponis la Eŭropa Parlamento.
 
La Komisiono sendas, kune kun sia reekzamenita propono, la amendojn de la Eŭropa Parlamento kiujn ĝi ne transprenis, kaj esprimas sian opinion pri ili. La Konsilio povas alpreni tiujn amendojn agante unuanime.
 
e) La Konsilio, agante per kvalifita plimulto, alprenas la reekzamenitan proponon de la Komisiono.
 
La Konsilio povas modifi la reekzamenitan proponon de la Komisiono nur agante unuanime.
 
f) En la kazoj menciitaj en la literoj c, d kaj e, la Konsilio devas agi en templimo de tri monatoj. Se mankas decido en tiu templimo, la propono de la Komisiono estas konsiderata nealprenita.
 
g) La templimoj menciitaj en literoj b kaj f povas esti plilongigitaj je maksimume unu monato per komuna konsento de la Konsilio kaj la Eŭropa Parlamento.
 
 
Artikolo 190
 
Reglamentoj, direktivoj kaj decidoj alprenitaj komune de la Eŭropa Parlamento kaj la Konsilio, aŭ alprenitaj de la Konsilio aŭ de la Komisiono estas motivitaj kaj mencias la proponojn aŭ opiniojn kiujn postulas ĉi tiu Traktato.
 
 
Artikolo 191
 
1.Reglamentoj, direktivoj kaj decidoj alprenitaj laŭ la proceduro de Artikolo 189B estas subskribitaj de la prezidanto de la Eŭropa Parlamento kaj de la prezidanto de la Konsilio, kaj estas publikigitaj en la Oficiala Gazeto de la Eŭropaj Komunumoj. Ili ekvalidiĝas je la dato kiun ili fiksas aŭ, se mankas tiu, en la dudeka tago post sia publikiĝo.
 
2.Reglamentoj de la Konsilio kaj de la Komisiono, kaj direktivoj de tiuj institucioj adresitaj al ĉiuj Membro-Ŝtatoj, estas publikigitaj en la Oficiala Gazeto de la Eŭropaj Komunumoj. Ili ekvalidiĝas je la dato kiun ili fiksas aŭ, se mankas tiu, en la dudeka tago post sia publikiĝo.
 
3.Aliaj direktivoj kaj decidoj estas komunikitaj al tiuj al kiuj ili estas adresitaj; ili ekefikas per tiu komunikiĝo.
 
 
Artikolo 192
 
Decidoj de la Konsilio aŭ de la Komisiono kiuj implicas pagodevon por personoj aliaj ol Ŝtatoj, estas ekzekucieblaj aktoj.
 
La ekzekucion regas la reguloj de civila proceduro validaj en la Ŝtato sur kies teritorio ĝi okazas. La ekzekucian formulon aldonas al la akto, sen alia kontrolo ol pri la aŭtentikeco de la akto, la nacia instanco kiun la registaro de ĉiu Membro-Ŝtato nomas tiucele kaj sciigas al la Komisiono kaj al la Kortumo.
 
Post plenumiĝo de tiuj formalaoj laŭ peto de la ekzekucianta partio, ĉi tiu povas ekzekucii laŭ la nacia leĝaro, rekte turnante sin al la kompetenta organo.
 
Ekzekucio povas esti suspendita nur per decido de la Kortumo. La naciaj juĝaj instancoj estas tamen kompetentaj kontroli la regulecon de la ekzekucio.

ĈAPITRO 3
 
LA EKONOMIA KAJ SOCIA KOMITATO
 
 
Artikolo 193
 
Estas starigita Ekonomia kaj Socia Komitato, kiu havas konsilan rolon.
 
La Komitato konsistas el reprezentantoj de la diversaj kategorioj de la ekonomia kaj socia vivo, precipe de produktantoj, agrikulturistoj, transportistoj, laboristoj, komercistoj kaj metiistoj, de la liberalaj profesioj kaj de la ĝenerala publiko.
 
 
Artikolo 194
 
La nombro da membroj de la Komitato estas fiksita jene:
 
   Belgio . . . . . . . . . .  12
   Danio . . . . . . . . . .  9
   Germanio . . . . . . . . . .24
   Grekio . . . . . . . . . . 12
   Hispanio. . . . . . . . . .21
   Francio. . . . . . . . . . 24
   Irlando. . . . . . . . . .  9
   Italio . . . . . . . . . .  24
   Luksemburgio. . . . . . . . . 6
   Nederlando. . . . . . . . . 12
   Aŭstrio. . . . . . . . . . 12
   Portugalio. . . . . . . . . .12
   Finnlando. . . . . . . . . . 9
   Svedio. . . . . . . . . . 12
   Unuiĝinta Reĝlando. . . . . . . . 24
 
La membrojn de la Komitato nomumas por kvar jaroj la Konsilio agante unuanime. Ili estas renomumeblaj.
 
La membroj de la Komitato ne estas ligitaj per iuj ajn devigaj instrukcioj. Ili plenumas siajn taskojn plene sendepende en la ĝenerala intereso de la Komunumo.
 
La Konsilio fiksas, agante per kvalifikita plimulto, la kompenspagojn de la membroj de la Komitato.
 
 
Artikolo 195
 
1.Por la nomumo de la membroj de la Komitato, ĉiu Membro-Ŝtato havigas al la Konsilio liston kiu enhavas nombron da kandidatoj duoblan de la nombro da lokoj atribuitaj al ties ŝtatanoj.
 
La konsisto de la Komitato devas preni en konsideron la neceson certigi adekvatan reprezentiĝon de la diversaj kategorioj de la ekonomia kaj socia vivo.
 
2.La Konsilio konsultas la Komisionon. Ĝi povas akiri la opinion de la eŭropaj organizoj reprezentantaj la diversajn ekonomiajn kaj sociajn sektorojn kiujn interesas la agado de la Komunumo.
 
 
Artikolo 196
 
La Komitato elektas inter siaj membroj por du jaroj sian prezidanton kaj sian Prezidion.
 
Ĝi alprenas sian proceduran regularon.
 
La Komitaton kunvokas ĝia prezidanto laŭ peto de la Konsilio aŭ de la Komisiono. Ĝi ankaŭ povas kunveni laŭ popra iniciato.
 
 
Artikolo 197
 
La Komitato enhavas specialigitajn sekciojn pri la ĉefaj sferoj de ĉi tiu Traktato.
 
Ĝi precipe enhavas sekcion pri agrikulturo kaj sekcion pri transporto, al kiuj aplikiĝas la specialaj dispozicioj de la Titoloj pri agrikulturo kaj transporto.
 
La specialigitaj sekcioj funkcias en la kadro de la ĝeneralaj kompetentoj de la Komitato. La specialigitaj sekcioj ne povas esti konsultataj sendepende de la Komitato.
 
En la Komitato krome povas esti starigitaj subkomitatoj por ellabori, pri specifaj temoj aŭ en specifaj sferoj, projektojn de opinioj submetotajn al la Komitato por diskuto.
 
La procedura regularo fiksas la konsiston kaj la kompetentojn de la specialigitaj sekcioj kaj de la subkomitatoj.
 
 
Artikolo 198
 
La Komitaton devas konsulti la Konsilio aŭ la Komisiono en la kazoj menciitaj en ĉi tiu Traktato. Ĝin povas konsulti tiuj institucioj en ĉiuj kazoj en kiuj ili opinias tion konvena. Ĝi povas doni opinion laŭ propra iniciato en la kazoj en kiuj ĝi opinias tion konvena.
 
Se ĝi opinias tion necesa, la Konsilio aŭ la Komisiono difinas al la Komitato templimon por prezenti sian opinion; tiu templimo ne povas esti malpli ol unu monato post la dato de la tiurilata komuniko al la prezidanto. Post la templimo, la manko de opinio ne malhelpas la Konsilion aŭ la Komisionon agi.
 
La opinioj de la Komitato kaj de la specialigita sekcio, kune kun raporto pri la debatoj, estas senditaj al la Konsilio kaj al la Komisiono.

ĈAPITRO 4
 
LA KOMITATO DE LA REGIONOJ
 
 
Artikolo 198A
 
Estas starigita komitato kun konsila rolo, ĉi-poste nomata "Komitato de la Regionoj", kiu konsistas el reprezentantoj de regionoj kaj lokaj entoj.
 
La nombro da membroj de la Komitato de la Regionoj estas fiksita jene:
 
   Belgio . . . . . . . . . .  12
   Danio . . . . . . . . . .  9
   Germanio . . . . . . . . . . 24
   Grekio . . . . . . . . . .  12
   Hispanio . . . . . . . . . . 21
   Francio . . . . . . . . . . 24
   Irlando . . . . . . . . . .  9
   Italio . . . . . . . . . .  24
   Luksemburgio . . . . . . . . .  6
   Nederlando. . . . . . . . .  12
   Aŭstrio. . . . . . . . . .  12
   Portugalio. . . . . . . . . . 12
   Finnlando. . . . . . . . . . 9
   Svedio. . . . . . . . . .  12
   Unuiĝinta Reĝlando. . . . . . . .  24
 
La membrojn de la Komitato kaj egalan nombron da anstataŭantoj nomumas por kvar jaroj, laŭ propono de la respektivaj Membro-Ŝtatoj, la Konsilio agante unuanime. Ili estas renomumeblaj.
 
La membroj de la Komitato ne estas ligitaj per iuj ajn devigaj instrukcioj. Ili plenumas siajn taskojn plene sendepende en la ĝenerala intereso de la Komunumo.
 
 
Artikolo 198B
 
La Komitato de la Regionoj elektas inter siaj membroj por du jaroj sian prezidanton kaj sian Prezidion.
 
La Komitato alprenas sian proceduran regularon kaj submetas ĝin por aprobo al la Konsilio, kiu agas unuanime.
 
La Komitaton kuvokas ĝia prezidanto laŭ peto de la Konsilio aŭ de la Komisiono. Ĝi ankaŭ povas kunveni laŭ propra iniciato.
 
 
Artikolo 198C
 
La Komitaton konsultas la Konsilio aŭ la Komisiono en la kazoj menciitaj en ĉi tiu Traktato kaj en ĉiuj aliaj kazoj en kiuj unu el tiuj du institucioj opinias tion konvena.
 
Se ĝi opinias tion necesa, la Konsilio aŭ la Komisiono difinas al la Komitato templimon por prezenti sian opinion; tiu templimo ne povas esti malpli ol unu monato post la dato de la tiurilata komuniko al la prezidanto. Post la templimo la manko de opinio ne malhelpas la Konsilion aŭ la Komisionon agi.
 
Kiam la Ekonomia kaj Socia Komitato estas konsultata laŭ Artikolo 198, la Komitaton de la Regionoj informas la Konsilio aŭ la Komisiono pri tiu peto pri opinio. Kiam ĝi opinias, ke specifaj regionaj interesoj estas tuŝataj, la Komitato de la Regionoj povas doni opinion pri tio.
 
Ĝi povas doni opinion laŭ propra iniciato en la kazoj en kiuj ĝi opinias tion konvena.
 
La opinio de la Komitato, kune kun raporto pri la debatoj, estas sendita al la Konsilio kaj al la Komisiono.

ĈAPITRO 5
 
LA EŬROPA INVESTOBANKO
 
 
Artikolo 198D
 
La Eŭropa Investobanko havas juran personecon.
 
La membroj de la Eŭropa Investobanko estas la Membro-Ŝtatoj.
 
La statuto de la Eŭropa Investobanko estas fiksita en Protokolo aneksita al ĉi tiu Traktato.
 
 
Artikolo 198E
 
La tasko de la Eŭropa Investobanko estas kontribui, uzante la kapitalmerkatojn kaj siajn proprajn rimedojn, al ekvilibra kaj glata disvolviĝo de la komuna merkato en la interno de la Komunumo. Tiucele ĝi faciligas, donante sen profita celo pruntojn kaj garantiojn, la financadon de jenaj projektoj en ĉiuj sektoroj de la ekonomio:
 
a) projektojn por evoluigi malpli evoluintajn regionojn,
 
b) projektoj por modernigi aŭ transformi entreprenojn aŭ por krei novajn aktivadojn necesiĝintajn pro la iompostioma establiĝo de la komuna merkato, kiam tiuj projektoj pro sia amplekso aŭ karaktero ne povas plene financiĝi per la diversaj rimedoj ekzistantaj en la Membro-Ŝtatoj,
 
c) projektoj de komuna intereso por pluraj Membro-Ŝtatoj kiuj, pro sia amplekso aŭ karaktero, ne povas plene financiĝi per la diversaj rimedoj ekzistantaj en la unuopaj Membro-Ŝtatoj.
 
Plenumante sian taskon, la Banko faciligas la financadon de investoprogramoj kombine kun la subteno fare de la strukturaj fondusoj kaj de la aliaj financaj instrumentoj de la Komunumo.

TITOLO II
 
 
Financaj dispozicioj

Artikolo 199
 
Ĉiuj enspezoj kaj elspezoj de la Komunumo, inkluzive tiujn kiuj rilatas al la Eŭropa Socia Fonduso, devas esti antaŭtaksitaj por ĉiu buĝeta jaro kaj devas esti enskribitaj en la buĝeton.
 
La administraj elspezoj kiujn kaŭzas al la institucioj la dispozicioj de la Traktato pri la Eŭropa Unio pri la komuna ekstera kaj sekureca politiko kaj pri kunlaboro en la sferoj de justico kaj internaj aferoj ŝarĝas la buĝeton. La agadaj elspezoj kiujn kaŭzas la plenumado de tiuj dispozicioj povas ŝarĝi la buĝeton laŭ la kondiĉoj menciitaj en tiuj dispozicioj.
 
La enspezoj kaj elspezoj en la buĝeto devas esti en ekvilibro.
 
 
Artikolo 200
 
(abrogita)
 
 
Artikolo 201
 
Sen difekto al aliaj enspezoj, la buĝeton plene financas propraj rimedoj.
 
La Konsilio, agante unuanime laŭ propono de la Komisiono kaj konsultinte la Eŭropan Parlamenton, decidas la dispoziciojn pri la sistemo de propraj rimedoj de la Komunumo, kiujn ĝi rekomendas al la Membro-Ŝtatoj alpreni laŭ siaj respektivaj konstituciaj reguloj.
 
 
Artikolo 201A
 
Por certigi buĝetan disciplinon, la Komisiono ne faras proponojn por Komunumaj aktoj, ne faras ŝanĝojn en siaj proponoj kaj ne alprenas plenumajn aranĝojn kiuj povas havi gravajn efikojn al la buĝeto, sen certigi ke tiuj proponoj aŭ aranĝoj povas esti financataj en la limoj de la propraj rimedoj kiuj rezultas el la dispozicioj deciditaj de la Konsilio laŭ Artikolo 201.
 
 
Artikolo 202
 
La enspezoj enskribitaj en la buĝeton estas permesitaj por unu buĝeta jaro, krom se la regularo farita laŭ Artikolo 209 preskribas alie.
 
Laŭ la kondiĉoj fiksitaj en aplikado de Artikolo 209, kreditoj, aliaj ol tiuj kiuj rilatas al personaraj elspezoj, kiuj estas neuzitaj je la fino de la buĝeta jaro, povas esti transdonitaj nur al la sekva buĝeta jaro.
 
La kreditoj estas dividitaj laŭ ĉapitroj kiuj grupigas la elspezojn laŭ ilia naturo aŭ celo, kaj subdividitaj laŭbezone konforme al la regularo farita laŭ Artikolo 209.
 
La elspezoj de la Eŭropa Parlamento, de la Konsilio, de la Komisiono kaj de la Kortumo estas enskribitaj en apartajn sekciojn en la buĝeto, sen difekto al specialaj aranĝoj por iuj komunaj elspezoj.
 
 
Artikolo 203
 
1.La buĝeta jaro komenciĝas la 1an de januaro kaj finiĝas la 31an de decembro.
 
2.Ĉiu institucio de la Komunumo faras, antaŭ la 1a de julio, antaŭtakson de siaj elspezoj. La Komisiono kunigas tiujn antaŭtaksojn en antaŭprojekto de buĝeto. Ĝi aldonas sian opinion, kiu povas enhavi malsamajn antaŭtaksojn.
 
Ĉi tiu antaŭprojekto de buĝeto enhavas antaŭtakson de la enspezoj kaj antaŭtakson de la elspezoj.
 
3.La Komisiono submetas la antaŭprojekton de buĝeto al la Konsilio plej malfrue je la 1a de septembro de la jaro antaŭ la koncerna buĝeta jaro.
 
La Konsilio konsultas la Komisionon kaj, eventuale, la aliajn koncernatajn instituciojn ĉiam kiam ĝi intencas deflankiĝi de ĉi tiu antaŭprojekto.
 
La Konsilio, agante per kvalifikita plimulto, faras la projekton de buĝeto kaj sendas ĝin al la Eŭropa Parlamento.
 
4.La projekto de buĝeto devas esti prezentita al la Eŭropa Parlamento plej malfrue je la 5a de oktobro de la jaro antaŭ la koncerna buĝeta jaro.
 
La Eŭropa Parlamento havas la rajton amendi, agante per plimulto de siaj membroj, la projekton de buĝeto kaj proponi al la Konsilio, agante per absoluta plimulto de la donitaj voĉoj, modifojn de la buĝetprojekto rilate al la elspezoj kiuj devige rezultas el ĉi tiu Traktato aŭ el aktoj faritaj sur bazo de ĝi.
 
Se, en templimo de kvardek kvin tagoj post la submeto de la buĝetprojekto, la Eŭropa Parlamento donis sian aprobon, la buĝeto estas definitive alprenita. Se en tiu templimo la Eŭropa Parlamento nek amendis la buĝetprojekton nek proponis modifojn de ĝi, la buĝeto estas konsiderata definitive alprenita.
 
Se en tiu templimo la Eŭropa Parlamento faris amendojn aŭ proponis modifojn, la buĝetprojekto, kune kun la amendoj aŭ la proponitaj modifoj, estas sendita al la Konsilio.
 
5. Diskutinte la buĝetprojekton kun la Komisiono kaj, eventuale, kun la aliaj koncernataj institucioj, la Konsilio agas laŭ jenaj kondiĉoj:
 
a) la Konsilio povas, agante per kvalifikita plimulto, modifi ĉiun el la amendoj alprenitaj de la Eŭropa Parlamento;
 
b) koncerne la proponitajn modifojn:
 
   --se modifo proponita de la Eŭropa Parlamento ne rezultigas pliiĝon de la totala sumo de la elspezoj de institucio, precipe pro tio ke la pliiĝon de la elspezoj kiun ĝi rezultigas eksplicite kompensas unu aŭ pluraj proponitaj modifoj kiuj rezultigas ekvivalentan malpliiĝon de la elspezoj, la Konsilio povas, agante per kvalifikita plimulto, rifuzi tiun proponitan modifon. Se mankas decido pri rifuzo, la proponita modifo estas akceptita;
 
   --se modifo proponita de la Eŭropa Parlamento rezultigas pliiĝon de la totala sumo de la elspezoj de institucio, la Konsilio povas, agante per kvalifikita plimulto, akcepti la proponitan modifon. Se mankas decido pri akcepto, la proponita modifo estas rifuzita;
 
   --se laŭ unu el la ĉi-supraj alineoj la Konsilio rifuzis proponitan modifon, ĝi povas, agante per kvalifikita plimulto, ĉu konservi la sumon menciitan en la buĝetpropono ĉu fiksi alian sumon.
 
La buĝetprojekto estas modifita laŭ la proponitaj modifoj kiujn akceptis la Konsilio.
 
Se, en templimo de dek kvin tagoj post la submeto de la buĝetprojekto, la Konsilio modifis neniun el la amendoj kiujn alprenis la Eŭropa Parlamento kaj se la modifoj kiujn proponis la Eŭropa Parlamento estas akceptitaj, la buĝeto estas konsiderata definitive alprenita. La Konsilio informas la Eŭropan Parlamenton, ke ĝi modifis neniun el la amendoj kaj ke la proponitaj modifoj estas akceptitaj.
 
Se en tiu templimo la Konsilio modifis unu aŭ plurajn el la amendoj kiujn alprenis la Eŭropa Parlamento aŭ se la modifoj kiujn proponis la Eŭropa Parlamento estas rifuzitaj aŭ modifitaj, la modifita buĝetprojekto estas denove sendita al la Eŭropa Parlamento. La Konsilio informas la Eŭropan Parlamenton pri la rezulto de siaj diskutoj.
 
6.En templimo de dek kvin tagoj post la submeto de la buĝetprojekto, la Eŭropa Parlamento, informite pri la sekvoj de siaj proponitaj modifoj, povas, agante per plimulto de siaj membroj kaj per tri kvaronoj de la donitaj voĉoj, amendi aŭ rifuzi la modifojn kiujn faris la Konsilio en ĝiaj amendoj, kaj laŭe alprenas la buĝeton. Se en tiu templimo la Eŭropa Parlamento ne agis, la buĝeto estas konsiderata definitive alprenita.
 
7.Kiam la proceduro de ĉi tiu Artikolo estas finita, la prezidanto de la Eŭropa Parlamento konstatas ke la buĝeto estas definitive alprenita.
 
8.La Eŭropa Parlamento tamen povas, pro gravaj motivoj, agante per plimulto de siaj membroj kaj du trionoj de la donitaj voĉoj, rifuzi la buĝetprojekton kaj peti, ke nova projekto estu submetita al ĝi.
 
9.Por ĉiuj elspezoj aliaj ol tiuj kiuj devige rezultas el ĉi tiu Traktato aŭ el aktoj faritaj sur bazo de ĝi, ĉiujare estas fiksita maksimuma procento je kiu la samspecaj elspezoj de la kuranta buĝeta jaro povas esti pliigitaj.
 
La Komisiono, konsultinte la Komitaton pri Ekonomia Politiko, konstatas tiun maksimuman procenton, kiu rezultas el:
 
--la evoluo laŭ volumeno de la malneta nacia produkto en la Komunumo,
 
--la mezuma ŝanĝo en la buĝetoj de la Membro-Ŝtatoj
 
kaj
 
--la evoluo de la vivkostoj dum la antaŭa buĝeta jaro.
 
La maksimuma procento estas komunikita antaŭ la 1a de majo al ĉiuj institucioj de la Komunumo. Tiuj devas respekti tiun procenton dum la buĝeta proceduro, kun rezervo pri la kvara kaj kvina alineoj de ĉi tiu paragrafo.
 
Se, por elspezoj aliaj ol tiuj kiuj rezultas el ĉi tiu Traktato aŭ el aktoj faritaj sur bazo de ĝi, la procento de pliiĝo kiu rezultas el la buĝetprojekto farita de la Konsilio superas la duonon de la maksimuma procento, la Eŭropa Parlamento povas, uzante sian amendorajton, ankoraŭ pliigi la totalan sumon de tiuj elspezoj ĝis duono de la maksimuma procento.
 
Se la Eŭropa Parlamento, la Konsilio aŭ la Komisiono opinias, ke la agadoj de la Komunumo postulas ke la procento fiksita laŭ la proceduro de ĉi tiu paragrafo estu superita, nova procento povas esti fiksita per konsento inter la Konsilio, aganta per kvalifikita plimulto, kaj la Eŭropa Parlamento, aganta per plimulto de siaj membroj kaj tri kvaronoj de la donitaj voĉoj.
 
10.Ĉiu institucio uzas la povojn kiujn donas al ĝi ĉi tiu Artikolo respektante la dispoziciojn de la Traktato kaj de la aktoj faritaj sur bazo de ĝi, precipe tiujn kiuj rilatas al la propraj rimedoj de la Komunumoj kaj al la ekvilibro inter enspezoj kaj elspezoj.
 
 
Artikolo 204
 
Se en la komenco de la buĝeta jaro la buĝeto ankoraŭ ne estas alprenita, eblas elspezi ĉiumonate maksimume unu dekduonon de la kreditoj de la antaŭa buĝeta jaro por ĉiu ĉapitro aŭ alia subdivido de la buĝeto laŭ la dispozicioj de la regularo farita laŭ Artikolo 209; la Komisiono tamen rajtas disponi ĉiumonate pri maksimume unu dekduono de la kreditoj antaŭviditaj en la preparata buĝetprojekto.
 
La Konsilio povas, agante per kvalifikita plimulto, kun rezervo pri la respektado de la kondiĉoj fiksitaj en la unua alineo, rajtigi elspezojn pli grandajn ol unu dekduono.
 
Se tiu decido koncernas elspezojn aliajn ol tiujn kiuj devige rezultas el ĉi tiu Traktato aŭ el aktoj faritaj sur bazo de ĝi, la Konsilio tuj sendas ĝin al la Eŭropa Parlamento; en templimo de tridek tagoj la Eŭropa Parlamento povas, agante per plimulto de siaj membroj kaj per tri kvinonoj de la donitaj voĉoj, fari malsaman decidon pri la elspezoj kiuj superas la dekduonon menciitan en la unua alineo. Tiu parto de la decido de la Konsilio estas suspendita ĝis kiam la Eŭropa Parlamento faris sian decidon. Se en la ĉi-supra templimo la Eŭropa Parlamento ne faris decidon malsaman al tiu de la Konsilio, la decido de la Konsilio estas konsiderata definitive alprenita.
 
La decidoj menciitaj en la dua kaj tria alineoj preskribas la aranĝojn pri enspezoj necesajn por la aplikado de ĉi tiu Artikolo.
 
 
Artikolo 205
 
La Komisiono plenumas la buĝeton laŭ la dispozicioj de la regularo farita laŭ Artikolo 209, je propra respondeco kaj en la limoj de la asignitaj kreditoj, laŭ la principo de bona financa mastrumado.
 
La regularo fiksas detalajn regulojn pri la partoprenado de ĉiu institucio en la plenumado de la propraj elspezoj.
 
Interne de la buĝeto la Komisiono povas, en la limoj kaj laŭ la kondiĉoj fiksitaj en la regularo farita laŭ Artikolo 209, transigi kreditojn de unu ĉapitro al alia aŭ de unu subdivido al alia.
 
 
Artikolo 205A
 
La Komisiono submetas ĉiujare al la Konsilio kaj al la Eŭropa Parlamento la kontojn de la pasinta buĝeta jaro rilatajn al la plenumado de la buĝeto. Ĝi ankaŭ sendas al ili financan bilancon pri la aktivo kaj la pasivo de la Komunumo.
 
 
Artikolo 206
 
1.Laŭ rekomendo de la Konsilio aganta per kvalifikita plimulto, la Eŭropa Parlamento senŝarĝigas la Komisionon pri la plenumado de la buĝeto. Tiucele ĝi, post la Konsilio, ekzamenas la kontojn kaj la financan bilancon menciitajn en Artikolo 205A, la jarraporton de la Revizora Kortumo kune kun la respondoj de la kontrolitaj institucioj je la rimarkigoj de la Revizora Kortumo, kaj la rilatajn specialajn raportojn de la Revizora Kortumo.
 
2.Antaŭ ol senŝarĝigi la Komisionon aŭ por ĉiu alia celo rilata al la plenumado de la kompetentoj de la Komisiono pri la buĝeto, la Eŭropa Parlamento povas peti la Komisionon doni klarigojn pri la plenumado de la elspezoj aŭ la funkciado de la sistemoj de financa kontrolado. La Komisiono havigas al la Eŭropa Parlamento laŭ ties peto ĉiujn necesajn informojn.
 
3.La Komisiono faras ĉion necesan por sekvi la rimarkigojn en la decidoj pri senŝarĝigo kaj aliajn rimarkigojn de la Eŭropa Parlamento pri la plenumado de la elspezoj, samkiel la komentojn kiuj akompanas la rekomendojn pri senŝarĝigo alprenitajn de la Konsilio.
 
Laŭ peto de la Eŭropa Parlamento aŭ de la Konsilio, la Komisiono raportas pri la aranĝoj faritaj sur bazo de tiuj rimarkigoj kaj komentoj, precipe pri la instrukcioj donitaj al la fakoj respondecaj pri la plenumado de la buĝeto. Tiuj raportoj estas ankaŭ senditaj al la Revizora Kortumo.
 
 
Artikolo 206A
 
(abrogita)
 
 
Artikolo 207
 
La buĝeto estas farita en la kontunuo difinita laŭ la regularo farita laŭ Artikolo 209.
 
La financajn kontribuojn menciitajn en Artikolo 200, paragrafo 1, la Membro-Ŝtatoj disponigas al la Komunumo en siaj valutoj.
 
La disponeblaj saldoj de tiuj kontribuoj estas deponitaj ĉe la Trezorejoj de la Membro-Ŝtatoj aŭ ĉe la instancoj kiujn ili nomas. Dum ili estas deponitaj tiuj sumoj konservas la valoron kiu respondas al la kurzo valida je la dato de la deponiĝo rilate al la kontunuo menciita en la unua alineo.
 
Tiuj disponeblaj saldoj povas esti investitaj laŭ kondiĉoj pri kiuj interkonsentas la Komisiono kaj la koncerna Membro-Ŝtato.
 
La regularo farita laŭ Artikolo 209 difinas la teknikajn kondiĉojn por la plenumado de la financaj operacioj kiuj rilatas al la Eŭropa Socia Fonduso.
 
 
Artikolo 208
 
La Komisiono povas, kondiĉe ke ĝi informas pri tio la kompetentajn instancojn de la koncernaj Membro-Ŝtatoj, transigi sian bonhavon en la valuto de unu el la Membro-Ŝtatoj en la valuton de alia Membro-Ŝtato, kiom necesas por uzi tiun bonhavon por la celoj menciitaj en ĉi tiu Traktato. La Komisiono laŭeble evitas tiajn transigojn se ĝi havas disponeblajn aŭ disponigeblajn bonhavojn en la valutoj kiujn ĝi bezonas.
 
La Komisiono interrilatas kun ĉiu el la Membro-Ŝtatoj pere de la instanco kiun nomas tiu Ŝtato. Plenumante financajn operaciojn, la Komisiono uzas la servojn de la emisia banko de la koncerna Membro-Ŝtato aŭ de alia financa institucio aprobita de tiu Ŝtato.
 
 
Artikolo 209
 
La Konsilio, agante unuanime laŭ propono de la Komisiono, konsultinte la Eŭropan Parlamenton kaj akirinte la opinion de la Revizora Kortumo, fiksas
 
a) financan regularon kiu specifas precipe la detalajn regulojn pri la alpreno kaj plenumado de la buĝeto kaj pri la prezentado kaj kontrolado de la kontoj,
 
b) la detalajn regulojn kaj la proceduron laŭ kiuj la buĝetaj enspezoj kiujn antaŭvidas la sistemo de propraj rimedoj estas disponigataj al la Komisiono kaj la aranĝojn aplikendajn por laŭbezone disponigi likvidajn rimedojn,
 
c) la regulojn pri la respondeco de la financaj kontrolantoj, la rajtigantoj kaj la kontistoj kaj la kontrolaranĝojn.
 
 
Artikolo 209A
 
La Membro-Ŝtatoj faras la samajn aranĝojn por kontraŭbatali fraŭdon kiu damaĝas la financajn interesojn de la Komunumo kiel ili faras por kontraŭbatali fraŭdon kiu damaĝas iliajn proprajn financajn interesojn.
 
Sen difekto al aliaj dispozicioj de ĉi tiu Traktato, la Membro-Ŝtatoj kunordigas sian agadon por protekti kontraŭ fraŭdo la financajn interesojn de la Komunumo. Tiucele ili organizas, kun helpo de la Komisiono, intiman kaj regulan kunlaboron inter la kompetentaj fakoj de siaj administracioj.

SESA PARTO
 
 
ĜENERALAJ KAJ FINAJ DISPOZICIOJ

Artikolo 210
 
La Komunumo havas juran personecon.
 
 
Artikolo 211
 
En ĉiu el la Membro-Ŝtatoj la Komunumo havas la plej ampleksajn agpovojn kiujn donas al juraj personoj la naciaj leĝaroj; ĝi precipe povas akiri aŭ malakiri moveblaĵojn kaj nemoveblaĵojn kaj esti partio en proceso. Tiucele la Komunumon reprezentas la Komisiono.
 
 
Artikolo 212
 
(Artikolo abrogita per Artikolo 24, paragrafo 2, de la Traktato pri Kunfando)
 
[Vidu Artikolon 24, paragrafon 1, de la Traktato pri Kunfando, kiu tekstas:
 
1. La oficistoj kaj aliaj dungitoj de la Eŭropa Komunumo pri Karbo kaj Ŝtalo, de la Eŭropa Ekonomia Komunumo kaj de la Eŭropa Komunumo pri Atomenergio fariĝas, je ekvalidiĝo de ĉi tiu Traktato, oficistoj kaj aliaj dungitoj de la Eŭropaj Komunumoj kaj apartenas al la unueca administracio de tiuj Komunumoj.
 
La Konsilio, agante per kvalifikita plimulto laŭ propono de la Komisiono kaj konsultinte la aliajn koncernatajn instituciojn, fiksas la statuton de la oficistoj de la Eŭropaj Komunumoj kaj la regularon kiu aplikiĝas al la aliaj dungitoj de tiuj Komunumoj.]
 
 
Artikolo 213
 
Por plenumi la taskojn donitajn al ĝi, la Komisiono povas, en la limoj kaj laŭ la kondiĉoj kiujn fiksas la Konsilio laŭ la dispozicioj de ĉi tiu Traktato, kolekti ĉiujn necesajn informojn kaj fari ĉiujn necesajn kontrolojn.
 
 
Artikolo 214
 
La membroj de la institucioj de la Komunumo, la membroj de la komitatoj kaj la oficistoj kaj aliaj dungitoj de la Komunumo havas la devon, eĉ post la fino de siaj oficoj, ne malkaŝi informojn kiujn laŭ ilia naturo kovras profesia sekreteco, precipe informojn pri entreprenoj kaj ties komercaj rilatoj aŭ kostelementoj.
 
 
Artikolo 215
 
La kontraktan respondecon regas la leĝo kiu aplikiĝas al la koncerna kontrakto.
 
Koncerne la eksterkontraktan respondecon, la Komunumo devas kompensi, laŭ la ĝeneralaj principoj komunaj al la juraj sistemoj de la Membro-Ŝtatoj, la damaĝojn kaŭzitajn de ĝiaj institucioj aŭ de ĝiaj dungitoj en la plenumado de iliaj taskoj.
 
La dua alineo aplikiĝas laŭ la samaj kondiĉoj al la damaĝoj kaŭzitaj de la ECB aŭ de ĝiaj dungitoj en la plenumado de iliaj taskoj.
 
La personan respondecon de la dungitoj de la Komunumo regas la dispozicioj de ilia Statuto aŭ de la regularo kiu aplikiĝas al ili.
 
 
Artikolo 216
 
La sidejon de la institucioj de la Komunumo fiksas per komuna konsento la registaroj de la Membro-Ŝtatoj.
 
 
Artikolo 217
 
La aranĝojn pri la lingvoj en la institucioj de la Komunumo fiksas, sen difekto al la procedura regularo de la Kortumo, la Konsilio aganta unuanime.
 
 
Artikolo 218
 
(Artikolo abrogita per Artikolo 28, dua alineo, de la Traktato pri Kunfando)
 
[Vidu Artikolon 28, unuan alineon, de la Traktato pri Kunfando, kiu tekstas:
 
La Eŭropaj Komunumoj ĝuas sur la teritorio de la Membro-Ŝtatoj la privilegiojn kaj imunecojn kiuj necesas por la plenumado de iliaj taskoj laŭ la kondiĉoj de la Protokolo aneksita al ĉi tiu Traktato. La samo aplikiĝas al la Eŭropa Investobanko.]
 
 
Artikolo 219
 
La Membro-Ŝtatoj devontigas sin ne solvi disputon pri la interpretado aŭ la aplikado de ĉi tiu Traktato per alia maniero ol estas preskribite en ĝi.
 
 
Artikolo 220
 
Kiom necesas, la Membro-Ŝtatoj traktas inter si por certigi al siaj ŝtatanoj:
 
--la protektadon de personoj kaj la ĝuadon kaj protektadon de rajtoj laŭ la kondiĉoj kiujn ĉiu Ŝtato difinas por siaj propraj ŝtatanoj;
 
--la forigon de duobla impostado en la Komunumo;
 
--la reciprokan agnoskon de kompanioj en la senco de la dua alineo de Artikolo 58, la konservon de jura personeco okaze de translokiĝo de la sidejo de unu lando al alia, kaj la eblecon de kunfandiĝo de kompanioj kiun regas malsamaj leĝaroj;
 
--simpligon de la formalaĵoj pri reciproka agnosko kaj ekzekucio de juĝoj kaj arbitraciaj decidoj.
 
 
Artikolo 221
 
En templimo de tri jaroj post la ekvalidiĝo de ĉi tiu Traktato, la Membro-Ŝtatoj traktas la ŝtatanojn de la aliaj Membro-Ŝtatoj same kiel siajn proprajn ŝtatanojn koncerne la partoprenon en la kapitalo de kompanioj en la senco de Artikolo 58, sen difekto al la aplikado de la aliaj dispozicioj de ĉi tiu Traktato.
 
 
Artikolo 222
 
Ĉi tiu Traktato neniel tuŝas la sistemon pri proprieto en la Membro-Ŝtatoj.
 
 
Artikolo 223
 
1.La dispozicioj de ĉi tiu Traktato ne obstaklas la jenajn regulojn:
 
a) neniu Membro-Ŝtato estas devigata havigi informon kies malkaŝon ĝi opinias kontraŭa al la esencaj interesoj de sia sekureco;
 
b) ĉiu Membro-Ŝtato povas fari la aranĝojn kiujn ĝi opinias necesaj por protekti la esencajn interesojn de sia sekureco, kiom ili rilatas al la produktado de aŭ la komerco pri armiloj, municio kaj militmaterialo; tiuj aranĝoj ne rajtas ŝanĝi la konkurenckondiĉojn en la komuna merkato pri produktoj kiuj ne estas destinitaj al specife armeaj celoj.
 
2.Dum la unua jaro post la ekvalidiĝo de ĉi tiu Traktato la Konsilio, agante unuanime, fiksas la liston de la produktoj al kiuj aplikiĝas la dispozicioj de paragrafo 1, litero b.
 
3.La Konsilio povas, agante unuanime laŭ propono de la Komisiono, fari ŝanĝojn en tiu listo.
 
 
Artikolo 224
 
La Membro-Ŝtatoj interkonsiliĝas por kune fari la necesajn dispoziciojn por eviti ke la funkciadon de la komuna merkato damaĝu la aranĝoj kiujn Membro-Ŝtato faras okaze de gravaj internaj perturboj de la publika ordo, okaze de milito aŭ grava internacia tensio kiu konsistigas militminacon, aŭ por plenumi la devontigojn kiujn ĝi alprenis kun la celo konservi la pacon kaj la internacian sekurecon.
 
 
Artikolo 225
 
Se aranĝoj faritaj en la kazoj menciitaj en Artikoloj 223 kaj 224 rezultigas misigon de la konkurenckondiĉoj en la komuna merkato, la Komisiono ekzamenos, kune kun la koncerna Ŝtato, kiel tiuj aranĝoj povas esti adaptitaj al la reguloj de ĉi tiu Traktato.
 
Deroge de la proceduro de Artikoloj 169 kaj 170, la Komisiono aŭ ĉiu Membro-Ŝtato povas rekte turni sin al la Kortumo, se ĝi opinias ke alia Membro-Ŝtato misuzas la povojn menciitajn en Artikoloj 223 kaj 224. La Kortumo decidas malpublike.
 
 
Artikolo 226
 
1.Se dum la transira periodo ekestas gravaj kaj persistemaj malfaciloj en ekonomia sektoro aŭ malfaciloj kiuj povas kaŭzi gravan malboniĝon de la ekonomia situacio de iu regiono, Membro-Ŝtatoj povas peti rajtigon alpreni protektajn aranĝojn por reekvilibrigi la situacion kaj adapti la koncernan sektoron al la ekonomio de la komuna merkato.
 
2.Laŭ peto de la koncerna Ŝtato, la Komisiono senprokraste fiksas, per urĝa proceduro, la protektajn aranĝojn kiujn ĝi opinias necesaj, specifante la kondiĉojn kaj la detalojn de ilia aplikiĝo.
 
3.La aranĝoj permesitaj laŭ paragrafo 2 povas derogi de la reguloj de ĉi tiu Traktato tiom kaj dum tiom da tempo kiom nepre necesas por atingi la celojn menciitajn en paragrafo 1. Proritaton havas tiuj aranĝoj kiuj malplej perturbas la funkciadon de la komuna merkato.
 
 
Artikolo 227
 
1.Ĉi tiu Traktato aplikiĝas al la Reĝlando Belgio, la Reĝlando Danio, la Federacia Respubliko Germanio, la Helena Respubliko, la Reĝlando Hispanio, la Franca Respubliko, Irlando, la Itala Respubliko, la Grandduklando Luksemburgio, la Reĝlando Nederlando, la Respubliko Aŭstrio, la Portugala Respubliko, la Respubliko Finnlando, la Reĝlando Svedio kaj la Unuiĝinta Reĝlando de Granda Britio kaj Norda Irlando.
 
2.Koncerne la francajn transmarajn departementojn, la specialaj kaj ĝeneralaj dispozicioj de ĉi tiu Traktato rilataj al:
 
--la libera cirkulado de varoj,
 
--agrikulturo, escepte de Artikolo 40, paragrafo 4,
 
--la liberaligo de la servoj,
 
--la reguloj pri konkurenco,
 
--la protektaj aranĝoj menciitaj en Artikoloj 109H, 109I kaj 226,
 
--la institucioj
 
aplikiĝas ekde la ekvalidiĝo de ĉi tiu Traktato.
 
La kondiĉojn laŭ kiuj aplikiĝas la aliaj dispozicioj de ĉi tiu Traktato fiksas, plej malfrue du jarojn post ĝia ekvalidiĝo, decidoj de la Konsilio aganta unuanime laŭ propono de la Komisiono.
 
La institucioj de la Komunumo zorgas, en la kadro de la proceduroj menciitaj en ĉi tiu Traktato, precipe en Artikolo 226, pri la ekonomia kaj socia disvolviĝo de tiuj regionoj.
 
3.La specialaj aranĝoj pri asociiĝo difinitaj en la Kvara Parto de ĉi tiu Traktato aplikiĝas al la transmaraj landoj kaj teritorioj listigitaj en Anekso IV de ĉi tiu Traktato.
 
Ĉi tiu Traktato ne aplikiĝas al la transmaraj landoj kaj teritorioj havantaj specialajn rilatojn kun la Unuiĝinta Reĝlando de Granda Britio kaj Norda Irlando kiuj ne estas listigitaj en la ĉi-supre menciita Anekso.
 
4.La dispozicioj de ĉi tiu Traktato aplikiĝas al la eŭropaj teritorioj por kies eksteraj rilatoj respondecas Membro-Ŝtato.
 
5. Deroge de la ĉi-supraj paragrafoj:
 
a) ĉi tiu Traktato ne aplikiĝas al la Feroaj Insuloj;
 
b) ĉi tiu Traktato ne aplikiĝas al la Suverenaj Areoj de la Unuiĝinta Reĝlando de Granda Britio kaj Norda Irlando en Kipro;
 
c) ĉi tiu Traktato aplikiĝas al la Manikaj Insuloj kaj al Manksinsulo nur tiom kiom necesas por certigi la aplikadon de la aranĝoj por tiuj insuloj menciitaj en la Traktato pri la aliĝo de novaj Membro-Ŝtatoj al la Eŭropa Ekonomia Komunumo kaj al la Eŭropa Komunumo pri Atomenergio subskribita la 22an de januaro 1972;
 
d) ĉi tiu Traktato ne aplikiĝas al la Alandaj Insuloj. La registaro de Finnlando tamen povas komuniki, per deklaro deponita okaze de la ratifado de la Traktato ĉe la registaro de la Itala Respubliko, ke ĉi tiu Traktato jes aplikiĝas al la Alandaj Insuloj laŭ la dispozicioj de Protokolo N-ro 2 de la Akto pri la aliĝkondiĉoj de la Respubliko Aŭstrio, la Respubliko Finnlando kaj la Reĝlando Svedio kaj pri la adaptoj al la Traktatoj sur kiuj baziĝas la Eŭropa Unio. La registaro de la Itala Respubliko sendas al la Membro-Ŝtatoj aŭtentigitan kopion de tiu deklaro.
 
 
Artikolo 228
 
1.Kie ĉi tiu Traktato antaŭvidas la konkludon de interkonsentoj inter la Komunumo kaj unu aŭ pluraj Ŝtatoj aŭ internaciaj organizoj, la Komisiono faras rekomendojn al la Konsilio, kiu rajtigas ĝin komenci la necesajn traktadojn. La Komisiono faras tiujn traktadojn interkonsiliĝe kun specialaj komitatoj nomumitaj de la Konsilio por asisti ĝin en tiu tasko kaj en la kadro de la gvidlinioj kiujn la Konsilio povas doni al ĝi.
 
Uzante la kompetentojn donitajn al ĝi per ĉi tiu paragrafo, la Konsilio agas per kvalifikita plimulto, krom en la kazoj menciitaj en la dua frazo de paragrafo 2, en kiuj ĝi agas unuanime.
 
2.Sen difekto al la kompetentoj donitaj al la Komisiono en ĉi tiu sfero, la interkonsentojn konkludas la Konsilio agante per kvalifikita plimulto laŭ propono de la Komisiono. La Konsilio agas unuanime kiam la interkonsento rilatas al sfero en kiu necesas unuanimeco por la alpreno de internaj reguloj kaj kiam temas pri la interkonsentoj menciitaj en Artikolo 238.
 
3.Escepte de la interkonsentoj menciitaj en Artikolo 238, paragrafo 3, la Konsilio konkludas interkonsentojn konsultinte la Eŭropan Parlamenton, ankaŭ kiam la interkonsento rilatas al sfero en kiu necesas la proceduro de Artikolo 189B aŭ tiu de Artikolo 189C por la alpreno de internaj reguloj. La Eŭropa Parlamento donas sian opinion en templimo kiun la Konsilio povas fiksi laŭ la urĝeco. Se mankas opinio je tiu templimo, la Konsilio povas agi.
 
Deroge de la ĉi-supra alineo, interkonsentoj menciitaj en Artikolo 238, aliaj interkonsentoj kiuj kreas specifan institucian kadron per la starigo de kunlaboraj proceduroj, interkonsentoj kiuj havas konsiderindajn buĝetajn sekvojn por la Komunumo kaj interkonsentoj kiuj implicas modifon de akto alprenita laŭ la proceduro de Artikolo 189B estas konkludataj kiam la konsento de la Eŭropa Parlamento estas akirita.
 
En urĝaj kazoj la Konsilio kaj la Eŭropa Parlamento povas konsenti pri templimo por la konsento.
 
4.Deroge de paragrafo 2 la Konsilio povas, konkludante interkonsentojn, rajtigi la Komisionon aprobi modifojn nome de la Komunumo kiam laŭ la interkonsentoj tiuj modifoj estas alprenataj per simpligita proceduro aŭ de organo kiun starigas la interkonsento; al tiu rajtigo la Konsilio povas ligi specifajn kondiĉojn.
 
5. Kiam la Konsilio intencas konkludi interkonsenton kiu postulas modifojn de ĉi tiu Traktato, tiuj modifoj devas antaŭe esti alprenitaj laŭ la proceduro de Artikolo N de la Traktato pri la Eŭropa Unio.
 
6.La Konsilio, la Komisiono aŭ Membro-Ŝtato povas havigi la opinion de la Kortumo pri la akordigebleco de planata interkonsento kun la dispozicioj de ĉi tiu Traktato. Se la opinio de la Kortumo estas negativa, la interkonsento povas ekvalidi nur laŭ Artikolo N de la Traktato pri la Eŭropa Unio.
 
7.La interkonsentoj konkluditaj laŭ la kondiĉoj de ĉi tiu Artikolo ligas la instituciojn de la Komunumo kaj la Membro-Ŝtatojn.
 
 
Artikolo 228A
 
Kiam komuna starpunkto aŭ komuna agado alprenita laŭ la dispozicioj de la Traktato pri la Eŭropa Unio kiuj rilatas al la komuna ekstera kaj sekureca politiko implicas agon de la Komunumo por interrompi, limigi aŭ komplete ĉesigi la ekonomiajn rilatojn kun unu aŭ pluraj triaj landoj, la Konsilio, agante per kvalifikita plimulto laŭ propono de la Komisiono, alprenas la necesajn urĝajn aranĝojn.
 
 
Artikolo 229
 
La Komisiono respondecas pri ĉiuj konvenaj rilatoj kun la organoj de Unuiĝintaj Nacioj, de ties specialigitaj institucioj kaj de la Ĝenerala Akordo pri Dogantarifoj kaj Komerco.
 
La Komisiono ankaŭ respondecas pri konvenaj rilatoj kun ĉiuj internaciaj organizoj.
 
 
Artikolo 230
 
La Komunumo starigas ĉiujn konvenajn formojn de kunlaboro kun la Konsilio de Eŭropo.
 
 
Artikolo 231
 
La Komunumo starigas kun la Organizo por Ekonomiaj Kunlaboro kaj Evoluigo intiman kunlaboron, kies detaloj estas fiksitaj per komuna konsento.
 
 
Artikolo 232
 
1.Ĉi tiu Traktato ne modifas la dispoziciojn de la Traktato stariganta la Eŭropan Komunumon pri Karbo kaj Ŝtalo, precipe koncerne la rajtojn kaj devojn de la Membro-Ŝtatoj, la povojn de la institucioj de tiu Komunumo kaj la regulojn de tiu Traktato por la funkciado de la komuna merkato de karbo kaj ŝtalo.
 
2.Ĉi tiu Traktato ne difektas la dispoziciojn de la Traktato stariganta la Eŭropan Komunumon pri Atomenergio.
 
 
Artikolo 233
 
Ĉi tiu Traktato ne obstaklas la ekziston kaj efektivigon de la regionaj unuiĝoj inter Belgio kaj Luksemburgio kaj inter Belgio, Luksemburgio kaj Nederlando, kiom la celoj de tiuj regionaj unuiĝoj ne estas atingitaj per la aplikado de ĉi tiu Traktato.
 
 
Artikolo 234
 
La rajtoj kaj devoj kiuj rezultas el interkonsentoj konkluditaj antaŭ la ekvalidiĝo de ĉi tiu Traktato inter unuflanke unu aŭ pluraj Membro-Ŝtatoj kaj aliflanke unu aŭ pluraj triaj landoj ne estas tuŝataj de ĉi tiu Traktato.
 
Kiom tiuj interkonsentoj ne estas akordigeblaj kun ĉi tiu Traktato, la koncerna Membro-Ŝtato aŭ la koncernaj Membro-Ŝtatoj uzas ĉiujn konvenajn rimedojn por forigi la konstatitajn neakordigeblaĵojn. Se necese, la Membro-Ŝtatoj tiucele helpas unu la alian, kaj eventuale ili alprenas komunan sintenon.
 
En la aplikado de la interkonsentoj menciitaj en la unua alineo, la Membro-Ŝtatoj prenas en konsideron la fakton, ke la avantaĝoj donitaj de ĉiu Membro-Ŝtato en ĉi tiu Traktato estas integra parto de la starigo de la Komunumo kaj estas pro tio nedisigeble ligitaj al la kreado de komunaj institucioj, al la transdono de povoj al ili kaj al la donado de la samaj avantaĝoj fare de ĉiuj Membro-Ŝtatoj.
 
 
Artikolo 235
 
Se agado de la Komunumo montriĝas necesa por atingi, en la kadro de la komuna merkato, unu el la celoj de la Komunumo kaj ĉi tiu Traktato ne antaŭvidas la necesajn povojn, la Konsilio, agante unuanime laŭ propono de la Komisiono kaj konsultinte la Eŭropan Parlamenton, alprenas la konvenajn dispoziciojn.
 
 
Artikolo 236
 
(abrogita)
 
 
Artikolo 237
 
(abrogita)
 
 
Artikolo 238
 
La Komunumo rajtas konkludi kun unu aŭ pluraj Ŝtatoj aŭ internaciaj organizoj interkonsentojn starigantajn asociiĝon kiun karakterizas reciprokaj rajtoj kaj devoj, komuna agado kaj specialaj proceduroj.
 
 
Artikolo 239
 
La protokoloj aneksitaj per komuna konsento de la Membro-Ŝtatoj al ĉi tiu Traktato estas integra parto de ĝi.
 
 
Artikolo 240
 
Ĉi tiu Traktato validas por nelimigita tempo.

Starigo de la institucioj

Artikolo 241
 
La Konsilio kunvenas en templimo de unu monato post la ekvalidiĝo de ĉi tiu Traktato.
 
 
Artikolo 242
 
La Konsilio faras, en templimo de tri monatoj post sia unua kunveno, ĉiujn necesajn aranĝojn por starigi la Ekonomian kaj Socian Komitaton.
 
 
Artikolo 243
 
La Asembleo  kunvenas, kunvokite de la prezidanto de la Konsilio, en templimo de du monatoj post la unua kunveno de la Konsilio por elekti sian Prezidion kaj ellabori sian proceduran regularon. Ĝis la elektiĝo de la Prezidio prezidas la plej aĝa membro.
 
 
Artikolo 244
 
La Kortumo ekfunkcias ekde kiam ĝiaj membroj estas nomumitaj. La unua prezidanto estas nomumita, laŭ la sama proceduro kiel la membroj, por tri jaroj.
 
La Kortumo alprenas sian proceduran regularon en templimo de tri monatoj post sia ekfunkcio.
 
Neniu afero povas esti metita antaŭ la Kortumon antaŭ la publikigo de la procedura regularo. La templimoj en kiuj plendoj devas esti prezentitaj komenciĝas nur je la dato de tiu publikigo.
 
Ekde sia nomumiĝo la prezidanto de la Kortumo plenumas la povojn kiujn donas al li ĉi tiu Traktato.
 
 
Artikolo 245
 
La Komisiono ekfunkcias kaj plenumas la taskojn kiujn donas al ĝi ĉi tiu Traktato ekde kiam ĝiaj membroj estas nomumitaj.
 
Ekde sia ekfunkcio la Komisiono komencas la studojn kaj starigas la kontaktojn kiuj necesas por ekhavi superrigardon pri la ekonomia situacio de la Komunumo.
 
 
Artikolo 246
 
1.La unua buĝeta jaro daŭras de la dato de ekvalidiĝo de ĉi tiu Traktato ĝis la 31a de decembro de la sama jaro. Se ĉi tiu Traktato ekvalidiĝas dum la dua duono de la jaro, la unua buĝeta jaro tamen daŭras ĝis la 31a de decembro de la posta jaro.
 
2.Ĝis la alpreno de la buĝeto por la unua buĝeta jaro, la Membro-Ŝtatoj donas al la Komunumo seninterezajn antaŭpagojn kiuj estas dekalkulotaj de iliaj financaj kontribuoj por la plenumado de tiu buĝeto.
 
3.Ĝis la alpreno de la Statuto de la oficistoj kaj de la regularo kiu aplikiĝas al la aliaj dungitoj de la Komunumo, menciitaj en Artikolo 212, ĉiu institucio dungas la necesan personaron kaj faras tiucele kontraktojn de limigita daŭro.
 
Ĉiu institucio ekzamenas, kune kun la Konsilio, la demandojn kiuj rilatas al la nombro, la rekompenco kaj la distribuo de la postenoj.

Finaj dispozicioj

Artikolo 247
 
Ĉi tiu Traktato devas esti ratifita de la Altaj Kontraktaj Partioj laŭ iliaj respektivaj konstituciaj reguloj. La ratifiloj estos deponitaj ĉe la registaro de la Itala Respubliko.
 
Ĉi tiu Traktato ekvalidiĝas je la unua tago de la monato sekvanta la deponiĝon de la lasta ratifilo. Se tiu deponiĝo okazas malpli ol dek kvin tagojn antaŭ la komenco de la sekvanta monato, ĉi tiu Traktato tamen ekvalidiĝas je la unua tago de la dua monato post tiu deponiĝo.
 
 
Artikolo 248
 
Ĉi tiu Traktato, redaktita en unu ekzemplero en la lingvoj franca, germana, itala kaj nederlanda, kies kvar tekstoj estas egale aŭtentaj, estos deponita en la arkivo de la registaro de la Itala Respubliko, kiu sendas aŭtentigitan kopion al la registaro de ĉiu alia subskribinta Ŝtato.
 
 
 
ATESTE PRI TIO la subskribintaj Plenrajtigitoj metis siajn subskribojn sub ĉi tiun Traktaton.
 
Farita en Romo, la dudek-kvinan de marto mil naŭcent kvindek sep.