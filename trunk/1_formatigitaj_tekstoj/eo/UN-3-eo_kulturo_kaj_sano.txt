KULTURO KAJ SANOMERVYN CLAXTONLa antauxparolo al la Konstitucio de Monda Organizajxo pri Sano (MOS) asertas: "Sano estas stato de kompleta fizika, mensa kaj socia bonfarto kaj ne nur foresto de malsano aux kadukeco". Tra la tuta historio de la homaro, socioj havis specifajn konceptojn pri sano kaj malsano enradikigxintajn en la koncernaj kulturoj, kaj tio kondukis al multspecaj praktikoj en la evitado kaj kuracado de malsanoj. Cxe la antikvaj cxinoj la takso de sano fontis el ilia filozofio pri la dualisma kosma teorio de jin kaj jang. La fortoj de jin kaj jang en la homa korpo agas kiel cxie tra la tuta natura kosmo. Malsano aux fizika malharmonio kauxzigxas de malekvilibro aux super-rego de tiuj du fortoj en la korpo, kaj la celo de la cxina medicino estis reekvilibrigi jin kun jang, tiel redonante bonan sanstaton al la koncernato.Cxiuj aliaj antikvaj kaj tradiciaj medicinaj sistemoj havis la saman tutisman aliron al sanprizorgado, kun emfazo sur la graveco dauxre teni aux restarigi harmonian ekvilibron en la paciento aux inter la paciento kaj lia/sxia cxirkauxajxo. En Ajurveda (la Scienco de la Vivo), la hinda tradicia medicino, oni priskribas sanon kiel la atingon de datusamja - la ekvilibro de vivtenaj kaj nutraj faktoroj. La tradicia afrika kuracmaniero trovas la originon de la malsano interne de la socia medio de la trafita individuo, kaj en la zulua koncepto Ukuzilungiza, sano ne estas stato sed dauxra aktivado, klopodo restarigi ordon kie regis malordo. La nordamerikaj indianoj, la navahoj, konsideras malsanon disrompita harmonio, kauxzita aux per eksteraj fortoj aux per malobeo al tabuoj. Hipokrato, la greka kuracisto el la 5a jarcento a.K , kiun oni nomis "patro de la medicino", emfazas la principon, ke malsano ofte estas la rezulto de mediaj influoj - dieto, klimato kaj aktivado. La tradicia tibeta medicino asertas, ke la esenco de sano estas tutisma harmonio, kiam la korpa mikrokosmo kaj la cxirkauxa makrokosmo restas en konstanta ekvilibro. Malsano rezultas kiam tiu ekvilibro perturbigxas.Cxiu lingvo havas esprimojn kiuj priskribas la vitaleco-gradon de homo, kiel ankaux la gradon de vigleco kaj unikeco. Ekzistas ankaux esprimoj priskribantaj la kapablon (aux male) de individuo adaptigxi al sia medio. En cxiu lingvo tiuj esprimoj respegulas sperton pri la vivo, apartenantan al la specifa kulturo, kiu evoluigis sian propran manieron suferi, alfronti morton aux elteni dolorojn aux handikapecon. La klasika cxina medicino, ekzemple, okupigxis pri normala refunkciigado anstataux pri kuracado de specifaj simptomoj kiaj la forigo aux moderigo de doloroj.La moderna abstrakta vorto "sano", kiu enhavas la tutan statogamon de perfekta gxis malbona sano, estas fremda al la plej multaj kulturoj. La moderna okcidenta civilizo malsimilas al aliaj, ankaux al la klasika greka civilizo, cxar gxi supozas, ke ekzistas unu sano - universala speco de sano kiun oni prizorgas pere de sanservoj faritaj al homoj. La ne-universalecon de sansperto oni konstatas el la fakto, ke ecx ekzistas iuj malsanspecoj specifaj cxe iuj etnoj kaj ne cxe aliaj, ekzemple la malsano Tay-Sachs (hereda metabola malordo kondukanta al morto en frua infanagxo) kiu atakas certajn grupojn de orient-euxropa deveno, kaj "falcxilet-cxela" anemio de kiu suferas afrikanoj kaj afrik-devenaj homoj. Cxi tiuj specife kulturaj sanspertoj etendigxas gxis la protekto kontraux tuberkulozo, kiu rilatas al genoj kiuj igas certajn homgrupojn inklinaj kapti la malsanon Tay Sachs, kaj gxis la protekto kiun donas la "falcxilet"-geno kontraux malario.Homaj korpoj ne estas identaj, tamen cxiuj estas same minacataj de la mikroboj cxirkauxe. La malkovro pri la funkcio de la imun-sistemo emfazis la unikecon de cxiu homa korpo, kiun la medicino ne povas protekti simple identigante la kauxzon de cxiu malsano kaj militante kontraux gxi. Oni ne plu povas trakti homon kiel masxinon kiu senescepte obeas striktajn regulojn. Ekzemple, la malkovro de alergioj substrekis kiel diferencas individuoj en sia sentiveco, kaj la rekono de stres-influo sur la sanon indikas, ke reagoj neniam estas plene antauxvideblaj. En pli malpli cxiuj socioj, inkluzive de okcidentaj, kunekzistas malsamspecaj medicinaj sistemoj, kiuj bazigxas sur malsamaj kulture difinitaj kaj kelkfoje konfliktantaj interpretoj pri sano, malsano kaj san-sintenoj. Ekzemple en Hindio la tri cxefaj tradiciaj medicinsistemoj - Ajurveda, Unani kaj Siddah - kunekzistas flanke de la okcidenta medicina sistemo.La okcidenta medicina scienco antaux cxio bazigxas sur la premiso, ke sano kaj malsano povas esti universale difinitaj per objektivaj diagnozistikaj kriterioj, sed ecx en okcidentaj landoj trovigxas klaraj diferencoj en la diagnozistiko kaj la kuracmetodoj de specifaj malsanoj, kiuj ne estas klarigeblaj nur per la sandiferencoj de la koncernaj popoloj. La multe pli granda nombro de kirurgiaj operacioj en Usono, kompare kun la kutimo en euxropaj landoj, montras "drastecon" pli kongruan kun usona ol kun euxropa kulturo. Diversaj euxropaj landoj atribuas pli da graveco al la rolo de iuj organoj kiel fonto de malbona sanstato aux kauxzo de zorgoj. En Germanio temas pri la koro, por Francio estas la hepato kaj por Britio gxi rilatas al la intestoj. Norvegio kapablas kompetente sanprizorgi sian popolon per ne multe pli ol 1000 medikamentoj, dum Britio disponigas 20 000, Germanio 24 000 kaj Italio 21 000. La nombro de medikamentoj preskribitaj en Francio estas la plej alta en Euxropa Komunumo, kaj la nombro de medicinaj rentgenfotoj faritaj jare (50 milionoj laux la franca medicina gazeto Impact Médecin) estas la plej alta en la mondo; tamen ne ekzistas observebla diferenco en la popola sanstato kompare kun aliaj evoluintaj landoj. Francio estas ankaux la monda cxampiono en la konsumado de trankviligaj kaj dormigaj tablojdoj.La plimulto de la okcidentaj kuracistoj konsideras, ke cxiu malsano havas ununuran kauxzon kaj sercxas absolutan sxangxon aux kuracon pere de teknologio. La centra promeso kaj celo de la moderna medicino elimini malsanon kaj rigardi la morton kiel limon per-teknike retro-pusxendan, konfirmas la mondan opinion, kiu vidas altan valoron en la kresko de teknologia evoluo. Praktike, la okcidenta kuracisto diagnozas kaj kuracas izolitan individuon. Pacientojn oni rigardas kiel esence apartajn unuj de la aliaj kaj de iliaj cxirkauxajxoj, kaj la sanprizorgo reduktigxas de ekvilibra kunmeto de bona cxirkauxajxo, saniga mangxajxo kaj necesaj medikamentoj, al simpla disponigo de medikamentoj. Tia aliro povas ja esti la fundamenta kauxzo de la relativa malsukceso de okcidentaj provoj evoluigi komunuman medicinon.La tradicia aliro al sanprizorgo en ne-okcidentaj kulturoj bazigxas sur malsama kompreno pri la naturo de la malsano kaj pri la kuracprocedo kiu emfazas la neceson rigardi pacientojn kiel tutajn homojn kaj trakti ilin lauxe, anstataux celi nur al specifa simptomo aux al la supozata kauxzo de la malsano. Gxi rekonas la psikologian, median kaj socian kontribuojn al malsano, la aktivan partoprenon de la paciento en la kurac-procedo, kaj gxi emfazas preventan medicinon kaj vivstilojn kiuj malgrandigas la probablecon de malsanigxo. En Hindio, Cxinio, Afriko kaj aliaj partoj de la evoluanta mondo, medicinaj sistemoj rigardis drogojn kaj medikamentojn kiel nur parton de la malsankuracado, kun aldona prizorgo je la nivelo de nutrado kaj medio. Cxi tiuj sistemoj ankaux tradicie rifuzis la apartigon de menso kaj korpo en siaj alfrontoj al la kuracmetodoj.La okcidenta scienca medicino trovas sian originon cxe Hipokrato, kies ideoj pri sano forte similis tiujn de aliaj tradiciaj medicinoj. La okcidenta medicino divergxis nur en la 19a jarcento kaj komencis konsideri malbonan sanon kiel simptomaron specifan, difinitan kiel specifan malsanon kuracotan per prizorgo precize por tiu stato. La moderna scienca medicino trovigxis en konkurenco kun la tradicia medicino, konflikto kiu finigxis per venko de la unue menciita, grandaparte pro la furora sukceso de novaj medikamentoj kiaj aspirino, kinino kaj digitalo - ekstraktitaj, hazarde, gxuste el la plantoj uzataj en tradicia medicino.Revigligxo de intereso pri tradicia medicino kaj gxia tutisma konsidero de sano kaj malsano okazis en la Okcidento nur en la malfruaj 1960aj jaroj, cxefe kiel reago en la sanprizorgo kontraux la kreskanta rolo de multekosta kaj ne-persona medicina teknologio kaj de la universala dependado je teknologio kaj drogoj en la diagnozado kaj kuracado de malsanoj. Dum la 19a jarcento oni konceptis la rolon de kuracisto kiel baze humanecan, sed kritikantoj de pli lastatempaj evoluoj akuzis medicinan teknologion pri kuracado de organoj anstataux de tutaj homoj. Plue, farigxis klare, ke multaj kronikaj statoj rilataj al vivo-stilo, kiaj dorsodoloroj, migreno, neuxralgio, alergioj kaj stres-malordoj estus multe pli efike kuraceblaj per la pli milda, pli integra aliro de alternativa aux komplementa medicino.Ekzemple, homoj grandnombre senstresigxis per la praktikado de simplaj jogo-versioj. La gravecon de tia sukceso en la kuracado de stato kontraux kiu la moderna medicino ne havas efikan rimedon, montras raporto el 1993, eldonita de Internacia Labora Organizajxo, kiu taksis, ke stres-rilataj malsanoj kostas al la usona industrio 200 miliardojn da dolaroj - la egalvaloro de la kombinitaj jaraj profitoj de la 500 plej ricxaj usonaj kompanioj. Krome, usonaj kuracistoj-specialistoj pri labor-rilataj malsanoj notis, ke forpermesoj pro streso estas pli longedauxraj - kaj la proporcio de remalsanigxo pli granda - ol foresto pro kormalsanoj aux dorso-malordoj.1En 1980 esploro en Nederlando trovis, ke 40% de la pacientoj de kuracistoj praktikantaj komplementan aux alternativan medicinon petis cxi ties helpon pro antauxa ne-adekvata aux malsukcesa kuraco por la sama malsano cxe sciencecaj medicinistoj. Cxi tiun eltrovon poste konfirmis registare auxspiciita esploro en Auxstralio, kiu montris, ke klinikoj ekzercantaj ne-ortodoksan medicinon allogis pacientojn pro vera bezono, ne nur pro kredo je la dezirindeco de alternativa medicino.2Esploro de la Universitato Harvard malkasxis, ke plena triono de cxiuj usonanoj cxiujare sercxas ian alternativan prizorgon. La Instituto pri Preventmedicina Esploro en Sausalito, Kalifornio, en 1993 ankaux publikigis esplor-rezultojn kiuj montris, ke vivstile bazita dieto povus ne nur preventi kormalsanon, sed ecx re-forigi gxin sen medikamentoj aux operacioj.3 La kreskanta populara emo al alternativa medicino, gxia evidenta sukceso en kampoj kie la moderna scienca metodo fiaskis, kaj la astronomiecaj kostoj de cxi-lasta en Usono, persvadas pliigxantan nombron da usonaj sanasekuraj kompanioj repagi la kostojn de tiaj kuracoj sambaze kiel tiujn de modern-medicinaj kuracoj.Laux Monda Sanraporto 1995 de MOS, vivstil-rilataj malsanoj kaj statoj kulpas pri 70-80% de mortoj en evoluintaj landoj kaj pri cxirkaux 40% en la evoluanta mondo. Ekzemploj estas kardiovaskulaj malsanoj, kancero, diabeto, kronika bronkito, tro-pezeco, alkohol-kaj drogo-dependeco kaj sekse transigitaj malsanoj. La raporto indikas, ke konduto gravas rilate al sano - aux rekte, pro lernita vivstilo, aux nerekte en la media kaj soci-ekonomia kunteksto, kaj ke persona elekto de kondutmaniero povas esti unu el pluraj risko-faktoroj, kunaganta por kauxzi malsanon, ekzemple malbona dieto, manko de ekzercado, fumado, cxiuj el kiuj kontribuas al kardiovaskula malsano.La MOS-raporto emfazas la fakton, ke sxangxi la kondutmanieron de homoj bezonas komprenon pri la praktiko kaj la kialoj por la konduto, krome klaran ideon pri la preferata konduto. Gxi sugestas, ke oni devus celi al antauxenigo de sanpolitiko kaj sanprogramoj per stimulado de sankonscio kaj sanrespondeco, kaj rekomendi sanigan vivmanieron.La eltrovoj de la MOS-raporto kaj la esplor-rezultoj de la Preventmedicina Esplor-Instituto en Kalifornio montras la neceson por soci-kultura redifino de la baza medicina koncepto pri sano.LA KULTURA ORIGINO DE LA MODERNA MEDICINOUnue, la antikva homo ne rigardis la morton kaj malsanojn kiel naturajn fenomenojn. Ordinarajn malsanojn kiel malvarmumo oni akceptis kiel normalan parton de la ekzistado kaj oni kuracis ilin per plantaj rimedoj. Seriozaj kaj handikapigaj malsanoj estis malsama afero. Oni konsideris ke ili havas supernaturajn kauxzojn -- rezulto de malamika sorcxo, invado de malica demono aux la agoj de ofendita dio. Magio kaj religio ludis gravan rolon en la medicino de la primitiva kaj prahistoria homo, kaj la aplikon de planta drogo aux rimedo kutime akompanis sorcxkantado kaj dancado. La unuaj kuracistoj aux "medicinviroj" tial estis sorcxistoj kiuj libere uzis brelokojn kaj talismanojn en sia laboro, sed ankaux ili kuracis la tutan homon, animon kaj korpon. En pluraj pli postaj civilizoj, pastroj estis ankaux "medicinviroj". Ekzemple, en antikva Israelo, medicina praktikado estis unu el la devoj de la pastraro.En la budhismo Mahajana, medicino farigxis unu el la kvin cxefaj fakoj kiujn devis studi kaj majstri monahxo. La intiman rilaton inter religio kaj medicino en budhismo ilustras la fakto, ke la plej grandaj filozofoj-sanktuloj de Mahajana estis ankaux grandaj kuracistoj, kiuj verkis gravajn medicinajn librojn. Inter tiuj elstaris Nagarjuna, hindo el la unua jarcento p.K., kiu estis kaj auxtoro de medicina cxefverko, La Cent Receptoj, kaj fondinto de la doktrino kaj filozofio pri la malpleno sur kiu bazigxas la tuta pli alta instruo pri Mahajana kaj Vajrajana (Tantra Budhismo).4Jam ekde la plej fruaj homaj kulturepokoj, patologiaj perturboj de la menso kaj spirito ricevis religian interpretadon. Cxiuj fruaj kulturoj montris teoriojn pri posedigxo de malicaj spiritoj, kaj oni trovis la samon en la cxefaj religioj de la mondo. Fakte, tia posedigxo estas la plej malnova "antaux-racia" medicina teorio - natura metodo kompreni kelkajn el la patologiaj perturboj en personeco kaj konduto kiuj karakterizas mensan malsanon.La transiro de magio al medicina scienco estis grada procezo kiu dauxris jarcentojn. En la Okcidento cxi tiu grava progreso okazis en Greklando dum la 5a kaj 4a jarcentoj a.K. kaj reprezentis la unuan klopodon je racia, scienca teorio pri malsankauxzoj. Tiurilate Greklando multon heredis de Babilonio, Egiptio kaj ecx de Hindio kaj Cxinio. Hipokraton (naskigxinta en 460 a.K.) oni konsideris la unua persono en la Okcidento kiu adoptis la koncepton, ke malsano ne estas aflikto de la dioj sed anstatauxe estas kauxzita de surteraj influoj. Malgraux tiu frua progreso kuracistoj dauxre uzadis, gxis la 16a jarcento, la italan version de la vorto "influo" por priskribi la medicinajn efikojn de malbonsxanca astra "influenco" (influenza). Unue tio signifis cxian subitan aflikton de epidemia malsano kaj estis sinonimo por epidemio gxis, en la 18a jarcento, oni komencis uzi la terminon "influenco" por la malsano nun pli bone konata kiel la gripo.Ekzistas historia atestajxo kiu indikas, ke la hinda medicino simile progresis, kelkcent jarojn antaux la kristana erao, de magi-religiaj sanrimedoj gxis racia terapeuxtiko. Cxi tiu evoluo enkondukis vastan gamon da teoriaj kaj praktikaj proponoj bazitaj sur la fundamenta postulato pri la unueco de homo kaj naturo. Hipokrato skribis pri la efiko de mangxajxo, okupo kaj speciale de klimato en la kauxzado de malsano, kaj en unu el siaj libroj, De aere, aquis et locis ([pri] aero, akvo kaj lokoj) li faris la unuan sisteman provon priskribi kauxzan rilaton inter homaj malsanoj kaj la medio, verko, kiun hodiaux oni konsiderus referajxo pri homa ekologio. Tiu verko disponigis la teorian bazon por la kompreno de endemia kaj epidemia malsano, gxis la novaj sciencoj de bakteriologio kaj imunologio emergxis suficxe profunde en la 19-a jarcento.Ne-okcidentaj verkoj, tamen, aperis longe antaux Hipokrato. Tabuleto 4000 jarojn agxa, elterigita el la ruinoj de la sumeria civito Nippur, estas konsiderata la plej malnova traktajxo pri medicino. La papirusoj Ebers kaj Smith, kiuj datas de proksimume 1600 a.K., estas la plej malnovaj egiptaj medicinaj tekstoj konataj. Kvankam la papiruso Ebers enhavas sorcxkantojn kontraux specifaj malsanoj kaj krome alvokojn al la dioj, tie ankaux registrigxis zorge faritaj malsanhistorioj kaj valoraj preskriboj, tiaj kiaj gadoleo kiel laksigilo kaj tanacido kontraux brulvundoj. La papiruso ankaux entenas surprize ekzaktan priskribon de la sangocirkulado, konfirmantan la ekziston de angioj tra la tuta korpo kaj la korfunkcion kiel sangoprovizan centron.Kvankam la papiruso Smith datas de 1100 jaroj antaux la cxefreferajxo medicina de Hipokrato, kaj kvankam oni konsideras gxin kopio de teksto unue verkita cxirkaux 2500 a.K., gxi enhavas kirurgiajn konsilojn ankoraux hodiaux aktualajn, kiel ekzemple la kutimon kunpremi vundojn por cxesigi sangadon, ankaux konsilojn pri malsanoj de la okulo, de la koro kaj aliaj internaj organoj. La praktikoj listigitaj similas al tiuj de la moderna medicino - difini la malsanon, deklari gxiajn simptomojn, indiki kion la kuracisto devus trovi je ekzamenado, sugesti terapion kaj fari prognozon. La egipta ekvivalento de Hipokrato estis Imhotep, kiu vivis cxirkaux 2800 a.K, kaj estas rigardata kiel la plej granda kuracisto de antikva Egiptio. Pli poste oni adoris lin kiel la dion de medicino en Egiptio kaj Greklando, kie oni identigis lin kun la greka dio de medicino, Asklepio.La plej frua dokumento konata pri tradicia cxina medicino estas Nej Cxing, verkita en la 3a jarcento a.K. kaj atribuita al la Flava Imperiestro, Huang-ti. Gxi priskribas, interalie, la homan anatomion inkluzive de la sangocirkulado. La plej fruaj konceptoj de la hinda medicino trovigxas en la sanktaj skribajxoj nomitaj Vedoj, kaj kredeble datas el antikvega tempo kia la dua jarmilo a.K. La du unuaj grandaj hindaj kuracistoj, Cxaraka (cxirkaux 1000 a.K.) kaj Susxruta (5a jarcento p.K.) ambaux verkis medicinajn enciklopediojn nomitajn Samhitoj. La verkon de Cxaraka, kiu gxisvivis nian epokon, oni priskribis jene: "[Gxi] estas la plej bona [medicina] dokumento el la krea periodo de la lastaj jarcentoj antaux nia erao, kaj rilate al gxia amplekso de enhavo kaj al gxia stato de konserviteco."5Rilate al la kirurgiaj kapabloj de antikva Hindio, moderna komentariisto skribas jene: "La vasta diverseco de hindaj kirurgiaj instrumentoj kiuj postrestas al ni el la unua jarmilo p.K. sugestas, ke la kirurgio estis evoluinta gxis eksterordinara grado en la frua Hindio. La suturoj kaj kudriloj priskribitaj en la tekstoj de Susxruta datantaj plurajn jarmilojn pli frue, aspektis ne malsame [al tiuj uzitaj en la 19a kaj 20a jarcentoj]. Oni uzis rektajn kaj kurbigitajn kudrilojn el osto kaj bronzo."6La plej malnovaj legxoj konataj rilate al medicina praktikado formas parton de la Kodo de Hamurabi, babilona regxo en la 18a jarcento a.K. La Kodo estas enskribita sur sxtontabulo videbla en la artkolekto de la muzeo Louvre en Parizo. La Kodo postulas drastajn punojn por tio kion hodiaux ni nomus medicina mispraktiko. "Se la kuracisto, dum malfermo de absceso, mortigas la pacienton, oni forhaku liajn manojn". Se, tamen, la paciento estis sklavo, la kuracisto devis simple provizi la posedanton per nova sklavo.7 Unu el la multaj socialaj statutoj de Asxoka, imperiestro de Hindio en la 3a jarcento a.K., temis pri medicino. Gxi ankaux estis cxizita sur sxtono kaj celis al hospitaloj por kaj homoj kaj bestoj, aldone al la kreskigado de kuracaj plantoj. La hospitaloj de Asxoka ekzistis multajn jarcentojn antaux similaj institucioj en la Okcidento.En la 7a jarcento, la tibeta budhisma regxo, Srongcan Gampo,organizis en Tibeto la absolute unuan internacian medicinan konferencon. Kuracistoj el Hindio, Persio kaj Cxinio cxeestis la konferencon kaj cxiu donacis al la regxo tibetan tradukon de medicina libro el sia lando. La kuracistoj, ankaux per komuna klopodo, kunmetis novan medicinan referajxon por la regxo.KULTURO, SANO KAJ HIGIENOLa plej multaj primitivaj popoloj de la mondo praktikis purecon kaj personan higienon, ofte pro religiaj kredoj kaj, sxajne, pro sia deziro esti puraj antaux la okuloj de siaj dioj. La Malnova Testamento enhavas multajn admonojn kaj tabuojn pri pura kaj malpura vivado, kaj hebreaj moroj multe emfazis publikan sanon kaj sanitarajxojn; tiuj praktikoj estas enkodigitaj en Pentateuxko kaj Talmudo laux la legxoj de Moseo. En islamo, fizika higieno, rita lavado de manoj, piedoj kaj partoj de la vizagxo farigxis grava religia devo.La disvastigxo de la budhismo Mahajana al Cxinio, Japanio kaj al la hindigitaj regxlandoj de sud-orienta Azio havis utilan efikon sur la publikan sanon en tiuj landoj. Suficxe malfrue, en 1186 p.K, oni establis hospitalojn en la regxlando de la Hxmeroj sub la spirita gvido de Bajsxagxaguru, la budho de medicino. En la medicino de Ajurveda oni cxiam atribuis gravegan valoron al la higiena vivado. Jam longe antaux la evoluo de Ajurveda la dravidoj de la Indus-vala kulturo taksis higienon valora. Mohenjxodaro, la 5000 jarojn agxa civitosxtato en la Indusa valo, kiun oni unue elfosis en 1927, havis du-etagxajn domojn kun kloakoj kaj privataj putoj kiel ankaux grandegan publikan banejon kun propraj puto kaj kloako. La sanitaran sistemon de tiu civitosxtato ne egalis tiu de Londono gxis la 19a jarcento.La malkresko de la higiena nivelo en la kristana Euxropo dum la tuta Mezepoko havis katastrofajn sekvojn. Kristana kutimo kaj instruo, male al tiuj de judismo kaj islamo ne malhelpis tiun higienan malpliigxon. "Sankta Hieronimo, ekleziulo de la 4a jarcento, kies verkoj havis grandan influon dum la Mezepoko, proklamis, ke, se oni 'banas sin en Kristo', ne estas necese uzi alian formon de purigado". La Gxenerala Indekso (kompilita en 1788) al la ses volumoj de Historio de la Dekadenco kaj Falo de la Romia Imperio de Edward Gibbon, montras enskribon sub Sylvania, fratino de la romia prefekto Rufinus, kiu priskribas sxin kiel "la studema virgulino kiu diligente tralegis la komentariistojn pri la Biblio… gxis kvin milionoj da linioj. Je la agxo de sesdek sxi povis fieri, ke sxi neniam lavis al si la manojn, vizagxon aux ajnan parton de sia tuta korpo, kun la escepto de la fingropintoj, por ricevi la komunion".8Estis la kristanaj kavaliroj kiuj, reveninte al Euxropo, influitaj de arabaj moroj dum la krucmilitoj, enkondukis la kutimon sin bani. La revenintaj krucmilitintoj konstruis novajn hejmojn aux modernigis siajn kastelojn, kie ili preparis specialajn cxambrojn por ke ili povu tie gxui sian nove akiritan kutimon.La relativa malgraveco atribuita al persona kaj publika higieno grandaparte kontribuis al la katastrofaj sekvoj de la plago, konata kiel la Nigra Morto, kiu trabalais Euxropon meze de la 14a jarcento. Cxirkaux dudek kvin milionoj da homoj, do, kvarono de la euxropa logxantaro, mortis en la Granda Pesto kaj, kelkloke sur la kontinento, gxis du trionoj aux tri kvaronoj de la homoj estis afliktitaj.Instigite de la Nigra Morto, la civitosxtato Venecio enkondukis la unuajn sistemecajn regulojn pri kvaranteno, kaj publikaj instancoj en Euxropo forte klopodis plibonigi sanitarajxojn, inkluzive de purakvaj instalajxoj kaj de sistemoj por forigi rubajxon kaj kloakakvon.KULTURO, MALSANO KAJ IMPERIOMalarioMalario estas unu el la plej vastigxintaj kaj katastrofaj malsanoj de la mondo. Pli ol la duono de la monda logxantaro vivas en endemiaj regionoj, kaj oni kalkulas du milionojn da mortoj jare pro tiu malsano. Gxi estas konata ekde plej antikvaj epokoj, kaj jam en la 5a jarcento a.K. la grekoj konstatis rilaton inter malario kaj marcxoj, sed ne malkovris la veran kauxzon de la malsano. Jam en la 5a jarcento p.K., la granda hinda kuracisto Susxruta estis establinta la ligon inter malario kaj moskitoj, sed dum jarcentoj homoj vane sercxis rimedon kontraux malario, kiu, dum la dauxro de la homa historio, kredeble kauxzis pli da mortoj ol iu ajn alia malsano. Atarva Veda, unu el la kvar antikvaj Vedoj , kiun oni konsideras la fonto de cxiu Ajurveda, mencias la uzon de ne-identigita planto, Kusxta, por kontrauxagi malarian febron, kaj la cxina imperiestro kaj botanikisto, Cxi'en Nung (cxirkaux 2700 a.k.) rekomendis kanabon por kuracado de malario en sia farmakopeo, Pen Cao Cxing.Estis la indianoj Jivaro, vivantaj en la amazona gxangalo, kiuj instruis al la mondo kiel kontrauxbatali malarion per kinino, alkaloido ekstraktita el la sxelo de la arbo kinkono, kiu estas indigxena en la Andoj. Dum tri jarcentoj, gxis la Dua Mondmilito, kinino estis la plej grava anti-malaria medikamento en la mondo, kaj estas dubinde, cxu euxropa ekspansio en tropikajn klimatojn estus sukcesinta sen tiu grava donaco al la Okcidento de la indianoj Jivaro.La planto kinkono estis nomita laux la grafino Chinchon, edzino de la hispana vicregxo de Peruo, kiun laux onidiro oni kuracis de malaria febro en 1636.9 La "miraklan" sxelon enkondukis en Euxropon la jezuitoj, kaj gxi estis vendita ekde 1641 en Anglio sub la nomo "jezuita pulvoro". Tamen, gxiaj jezuitaj ligoj igis gxin suspektinda al protestantoj kaj, lauxdire, kiam Oliver Cromwell estis mortanta pro malario en Anglio, li rifuzis la "papecan rimedon".10Gxis la 1850aj jaroj, la tuta kinkonsxela provizo de la mondo venis el la arbaregoj de Peruo, Bolivio, Ekvadoro kaj Kolombio, kie la arboj kreskis nature. La nederlandanoj enkondukis la planton kinkono en Javon en 1854 kaj la britoj faris same en Hindio en 1860. Post gxia enkonduko en Hindion, oni ordonis al la britaj soldatoj preni kininon por protekti sin kontraux malario, sed pro gxia amara gusto, ili malemis tion fari. Tial la armeo aldonis gxin al ilia gxino-porcio, de kie originis "gin and tonic", tonic estanta kinino.11 La moderna tonic en la populara koktelo estas vendata kiel "Indian tonic" kaj enhavas kininon.Scienca bredado de kinkono en Javo rezultigis pli potencan kininon, cxar oni pligrandigis la enhavon de kinino-sulfato en la kinkon-sxelo. Sen scienca produktado de kinkono, euxropa koloniado en Afriko estintus preskaux neebla, cxar tie la cxefa mortokauxzo de euxropanoj estis malario. Frue en la 19a jarcento ne estis malkutime, ke duono de la britaj trupoj dejxorantaj en la Ora Bordo (Ganao) mortis pro la malsano. Tial la medicinaj ecoj de kinino ludis gravan rolon en la konkukrado pri Afriko dum la 19a jarcento, kiun oni tamen preskaux cxiam klarigis nur politike kaj geopolitike.VarioloModerna vakcinado, dum kiu la mortinta viruso en la vakcino stimulas kontraux-variolajn antikorpojn, estas metodo batali kontraux la variolo kiu originis en antikva Cxinio, kie kuracistoj kutimis preni krustojn de la vundoj de variolo-viktimoj kaj froti ilin en trancxetojn sur la brakoj de tiuj kiujn ili volis protekti kontraux la malsano.12 Nur en la 18a jarcento konatigxis la fundamentoj de variola vakcinado en Euxropo. Tra la jarcentoj, azianoj kaj euxropanoj kiuj pretervivis variolajn epidemiojn disvolvis certagradan imunecon kontraux la malsano.La variolo estis nekonata en Auxstralazio kaj antaux-Kolumba Ameriko kaj malmulte konata en Afriko, kio lasis tiujn kontinentojn sen protekto kiam la malsano akompanis euxropajn koloniistojn al tiuj mondopartoj. En 1713, sxipoj de la nederlanda Orient-Hindia Kompanio kauxzis variolan epidemion kiam infektitaj tolajxoj estis senditaj al la bordo por lavado en la kompania provizejo cxe Table Bay en Sudafriko. Laux tiutempa takso, apenaux dekono de la hotentota logxantaro sur la duoninsulo pretervivis, kaj la malsano ruinigis homgrupojn gxis tre profunde enlande. En Auxstralio en la 19a jarcento okazis tri variolaj epidemioj kiuj atakis la aborigenojn, kaj la unua mortigis lauxtakse trionon de ilia popolo.La variolo unue transiris Atlantikon al la insulo Hispaniola en 1518-19, kie gxi mortigis trionon gxis duonon de la indiana popolo Arawak. Dum la sekvantaj kvarcent jaroj, la variolo ludis cxefrolon en la sukceso de euxropa ekspansio en Amerikoj. Gxi ekstermis grandan parton de la aztekoj kaj de la indianoj en Nova Anglio, Pampaso kaj Brazilo. Komence de la 17a jarcento la instancoj en Bonaero petis permeson de la hispana krono importi pli da nigraj sklavoj, cxar la variolo estis reduktinta al dekono la indianan popolon. La miraklaj triumfoj de la conquistadores sxuldigxis ne malcxefe al la variola viruso.En 1700 la Cxekehetoj estis unu el la pli multnombraj indianaj popoloj en la herbejoj cxe Rio de la Plata. Kiam unu tribo infektigxis per variolo frue en la 18a jarcento, gxi suferis preskaux-kompletan nuligxon. Neniam la Cxekehetoj restarigxis kiel auxtonoma popolo, kaj fine de tiu jarcento ecx ilia lingvo estis malaperinta, postlasinte gxis hodiaux nur dek kvin vortojn kaj loknomojn.13En Nova Anglio, kelkaj euxropanoj rigardis la variolajn epidemiojn kiel di-senditan bonsxancon. John Winthrop, la unua guberniestro de Massachusetts Bay Colony notis en sia taglibro je la 22a de majo 1634: "Koncerne indigxenojn, ili preskaux cxiuj mortis de variolo, tiel do la Sinjoro donis al ni la posedrajton por nia havajxo."14La variolo estis nur unu el la malsanoj alportitaj al Ameriko de la euxropaj koloniistoj, kvankam gxi kauxzis la plej grandan ruinigon. La variolon de la jaroj 1520aj sekvis morbilo, gripo, pesto, koklusxo kaj parotidito, virusoj nekonataj en Ameriko. Oni taksis, ke la efiko de cxi tiuj malsanoj en Meksiko estis pli forta ol tiu de la Nigra Morto en la Euxropo de la 14a jarcento, cxar Meksiko bezonis pli ol du jarcentojn por renormaligxi, ecx sen superregantaj fremduloj. En 1519, Meksiko havis logxantaron de 25 milionoj. En 1608, la kolonia popolnombrado registris meksik-indianan logxantaron de nur unu miliono. En 1530, la indigxena popolnombro de Peruo estis dek milionoj. En 1600 oni nombris ne pli ol 1300 000.Sir Hugh Thomas en sia monumenta verko La Konkero de Meksiko, esprimis la konvinkigxon ke, se ne ekzistus variolo kaj aliaj infektaj malsanoj, la posta historio de la hispan-kolonia Ameriko kredeble similus tiun de la brita kolonio Hindio.15 La antaux-Kolumbaj civilizoj supozeble estus pretervivintaj la hispanan koloniadon sammaniere kiel la hinda civilizo pretervivis la britan.Aidoso kaj sifilisoEkzistas stranga historia paralelo inter sifiliso kaj aidoso, du infektaj, sekse transmetitaj malsanoj kiuj vaste dissemis epidemiojn, unu kvincent jarojn post la alia. Ambaux sekvis periodojn de relative malstrikta seksa moralo. Certaj sektoroj de la publika opinio konsideris ambaux kiel dian punon kontraux la homo pro lia fia konduto kaj malvirta vivstilo; ili ambaux rezultigis sxangxon en seksaj moroj, kaj ili ambaux provokis la alvokon izoli la afliktitojn, kio, en kelkaj raraj kazoj, fakte okazis. En 1497, la urba konsilantaro de Aberdeen, en Skotlando, ekzilis cxiujn sifilisajn suferantojn al la insulo Inchkeith en la fjordo Forth kaj, en 1511, fratulo de la Kolegio Merton, Universitato de Oksfordo, estis forsendita cxar li havis kion angloj tiutempe nomis la "franca variolo"16, kion la francoj nomis la "napola malsano", la hispanoj la "franca malsano" kaj la germanoj la "hispana skabio". En Hindio, kie gxi enkondukigxis en la 16a jarcento pere de portugalaj maristoj, gxi nomigxis firanga roga (malsano de eksterlandanoj).La originon de ambaux malsanoj oni atribuis al fora eksterlanda kulturo. En la kazo de sifiliso, oni diris, ke gxi fontis de indianoj en Ameriko. En Euxropo sifiliso eksterordinare ferocis ekde la fruaj 1490aj jaroj gxis la mezo de la 16a jarcento. Okazis vaste disa epidemio en pluraj partoj de Euxropo nur dek ok monatojn post la reveno de Kolumbo el sia unua vojagxo en marto 1493. Se konsideri la fakton, ke nur 50 maristoj revenis kun li, estus fizike neeble, ke tiu malgranda nombro kauxzu geografie tiom vaste disajn ekflagrojn - kaj krome la malsano estus rimarkita nur en la dua kaj tria stadioj - plurajn jarojn post la inkubacio.Kaj sifiliso kaj aidoso, kiam transmetitaj sekse, bezonas la saman solan sekuran protekton - la kondomon, kiu estis inventita en la 16a jarcento kiel protekto kontraux sifiliso de la granda itala anatomo, Gabriel Fallopius (1523-1562) kiu donis sian nomon al la falopiaj tuboj, kies ekziston li estis malkovrinta.KULTURO, SANO KAJ SKLAVIGAJ DROGOJLa uzo de halucinaj plantoj originas tiel fore en la prahistorio ke, laux iuj auxtoroj, la ideo pri dio eble venis al la homo sub la influo de halucina tranco, kiu malkasxis la ekziston de alia mondo.17 Eskapo al malsamaj konsciostatoj, en trankviligxon aux eksciton, cxiam, cxie kaj en cxiuj jarcentoj estis konstanta ambicio. En multaj kulturoj ritaj drogoj estis tradicie uzataj en specifaj religiaj praktikoj por helpi al homoj plivastigi la konscion kaj esplori la regnojn de la nevidebla mondo dum imagitaj vojagxoj. Delonge tiaj drogoj estis potenca maniero magie kaj religie komunikadi. La halucinaj drogoj uzataj en adorado havis firmajn radikojn en la kolektiva kulturo de la socia grupo kiu uzis ilin sed ankaux regis ilian uzon. La aztekoj havis 400 diojn de drinkado kaj ebrieco, nomitajn la 400 kunikloj, por helpi ilin eskapi. Kiam malebriaj, la grupanoj libere diskutis siajn halucinojn.La relative lastatempa sekularigxo de la plej multaj socioj kondukis al cedo pri regita uzo de halucinaj drogoj por specifaj religiaj aux kulturaj celoj. Ilia moderna uzo minacas farigxi dangxera, individua aventuro, entreprenita cxefe distro- aux eskapo-cele, sen la ekstera brido de la grupo kiam sankciita. Tian praktikon la moderna komunumo nun rigardas kiel kontrauxsocian agon de neado aux malakcepto, kiu nocas kaj al la individuo kaj ecx al la socio mem.La romantikisma movado en Euxropo dum la 19a jarcento establis novan rigardon al la artisto kiel elstare individua persono, kies krea spirito estas pli grava ol strikta sinteno rilate formalajn regulojn kaj konduton. Absoluta individua libereco, rifuzo akcepti iajn ajn limojn, pli profunda ekzameno de la homa personeco kaj emfazo sur la imagopovo kiel vojo al transcenda sperto kaj spirita vero estis la esencaj karakterizajxoj de euxropa romantikismo.La romantikistoj lauxdis opion kaj hasxisxon pro iliaj kvalitoj halucinaj kaj pro ilia kapablo faciligi al la artisto la profundan sin-esploron. Eseo pri la Morto de Gérard de Nerval, pentrajxo de Gustave Doré, franca artisto el la 19a jarcento, sxajne estis inspirita pere de opio aux hasxisxo, kaj la libro de Thomas de Quincey, Konfeso de Angla Opio-Mangxanto, unue eldonita en 1822, gxuis grandan furoron, speciale inter la francaj romantikismaj poetoj. Ties lauxdado pri drogoj kiel rimedo por la ekspansio kaj solvigxo de la memo atentigis la socion pri la antauxe kasxitaj efikoj de opio, tiel okazigante sxangxon en la socia percepto pri la drogo. Opio kaj hasxisxo perdis sian identecon kiel ordinaraj hejmaj rimedoj (sendolorigilo kaj trankviligilo) kiuj regule havis sian lokon en familia medikamento-sxranketo, kaj emergxis kiel dangxeraj narkotajxoj, minaco kontraux la socio mem.Neniam ekzistis civilizo en kiu homoj ne provis eskapi el la normala vivo helpe de tabako, alkoholo aux humoro-sxangxaj drogoj. En la 19a jarcento en Usono ekfuroris specifaj eskapo-drogoj, unu post la alia, el kiuj pluraj havis ne nur mallongan lauxlegxan ekziston, sed ankaux, kelkakaze, moralan aprobon de certaj komunumaj gvidantoj, antaux ol la justico ilin malpermesis aux limigis, tiel kreante spacon por la sekvonta manio. Eble je la subkonscia nivelo ja ekzistis bezono malkovri kaj esplori la eblecojn por mensa eskapismo, kiuj egalis la eblecojn por fizika eskapo per kiuj logis la Fora Okcidento.En la frua 19a jarcento, usonanoj duobligis sian konsumadon de alkoholo. Pli poste en la jarcento evoluis furoro por patentaj kuraciloj kun alta opio-enhavo, kiu atingis sian zeniton en 1900, kvarobligante la importokvanton de opio proporcie al cxiu enlogxanto. Dum la sekva jardeko la fumado de opio farigxis la modo gxis oni malpermesis gxian importadon en 1909. Post la enkonduko de la alkohola prohibicio, cola-trinkajxoj kun aldonita kokaino anstatauxis la alkoholon. Oni deklaris kokainon la plej bona maniero eskapi de sklaveco al alkoholo, opio kaj morfino kaj elstara kiel gxenerala sanigilo, tiel ke gxi farigxis la oficiala rimedo de la Usona Fojnalergia Asocio.18Medicina profesoro cxe la Universitato de Pensilvanio kaj prezidanto de la Usona Filozofia Societo ecx rekomendis kokainon kiel helpilon por tiuj kiuj deziras esti sinceraj kaj religiaj usonanoj, cxar gxi kreas "altigon de niaj pli bonaj mensaj kvalitoj, pli varman ardon de bonvolemo, emon plenumi grandajn taskojn noble kaj bonfare, pli altan sin-dedicxan spiriton kaj entute pli fortan mem-fidon kaj konscion pri potenco. Gxi sxajnas fari el la individuo, dumtempe, pli bonan kaj pli grandan homon".19La rekonata kontrauxsocieco de distro-cela uzado de halucinaj drogoj, kiu permesas al uzantoj retirigxi en sian personan revomondon, estas eble la kialo, ke la plej multaj socioj bonvoleme traktas "sociajn" drogojn kiaj alkoholo kaj tabako, kiuj fakte pruvigxis pli damagxaj kaj pli sklavigaj ol "kontrauxsocia" drogo kia kanabo. Charles Baudelaire, la franca poeto de la 19a jarcento, komparante vinon kaj hasxisxon, atentigis, ke vino gajigas kaj igas homon amikema, dum hasxisxo igas lin malarigxema; vino fortikigas lin dum hasxisxo elcxerpas lian forton; vino estas farita por laborantaj homoj, dum hasxisxo estas por la mallaboremaj kaj nenifaremaj; vino utilas cxar gxi kuragxigas indajn projektojn, dum hasxisxo estas senutila kaj dangxera. Baudelaire demandis, kial iu ajn volus labori, peni, verki kaj krei, se pere de hasxisxo li povus tuj atingi paradizon sen ia ajn klopodo.20Laux la Monda Sanraporto de MOS, 1995, fumado estas la plej granda evitebla kauxzo de malsano kaj morto en la mondo. MOS taksas, ke ekzistas en la mondo hodiaux 1,1 miliardoj da fumantoj, kaj ke tabako mortigas tutmonde cxirkaux 3 milionojn da homoj jare. La raporto krome informas, ke en Usono la risko de fumado multe superas aliajn dangxerojn, kun fina mortokvanto de 50% inter tiuj kiuj komencas fumi je la agxo de dudek jaroj kaj dauxrigas regule.AlkoholoEn la okcidenta civilizo jam de klasikaj antikvaj tempoj la cxefa ebriigilo estas alkoholo, kaj gxi farigxis cxiama parto de la okcidenta kulturo en la diversaj formoj en kiuj gxi konsumigxas - vino, biero aux forta likvoro. La granda debito por alkoholo (forta likvoro), vorto derivita de la araba al kohl, kiu referencas al la araba malkovro de likvoro-distilado el vino, venis nur kun la Nigra Morto. Oni supozis, ke tiuj kiuj gxin regule trinkas neniam mortos, pro kio oni donis al gxi la nomon acqua vitae21. Gxis la 16a jarcento oni uzis fortajn likvorojn nur kiel medikamentojn, post tio ili forglitis el la rego de kuracistoj kaj ekproduktigxis grandkvante, kiel oni vidas el la multaj legxoj malpermesantaj kaj limigantaj ilian uzon.La ne-alkoholaj trinkajxoj - teo, kafo kaj cxokolado - enkondukitaj en Euxropon en la 17a jarcento, helpis redukti la alkohol-konsumadon. La sociaj moroj en la antaux-industria Euxropo enhavis profunde enradikigxintan tradicion de forta drinkado, tiel ke, sen la apero de tiuj senalkoholaj trinkajxoj, estintus neeble elradikigi tian tradicion por plenumi la postulojn de industriigxanta socio. La pretervivo de trinko-ritoj - tosti sanon aux aliajn aferojn, tintigi glasojn - estas postrestajxoj de antaux-industriaj drinksesioj, kiam konkurenc-drinkado gxis perdo de konscio estis normala okazajxo.La sociaj sekvoj de alkohola misuzo en la Euxropo de la 18a jarcento estis vaste prikomentitaj en tiutempaj komentarioj kaj montritaj de tiutempaj artistoj, kiaj la angla pentristo, William Hogarth, en sia fama gravurajxo Gin Lane and Beer Street [Gxina aleo kaj Biera strato]. La efiko de alkoholo ("fajro-akvo") estis tamen multe pli drameca por la indigxenaj popoloj en la koloniigitaj landoj. La nederlandanoj acxetis la insulon Manhattan de la indianoj kontraux tri bareloj da rumo en 1626. La nomo "Manhattan" en la lingvo de gxiaj indigxenaj posedintoj, signifas "la loko kie ni ebriigxis".22Raporto de MOS en 1978 priskribis la malbonajn efikojn de moderna alkoholkonsumado: "La drinksklavigxo kostas al Usono cxirkaux 25 milionojn da dolaroj. En Britio, enhospitaligo de alkohol-rilataj kazoj kreskis dudekoble en la lastaj 25 jaroj. La disvastigxo de alkoholo en la Tria Mondo estis rapida … kauxzante unu trionon de cxiuj surstrataj mortoj en Zambio, gxis du trionojn en Venezuelo, plus duonon de cxiuj seksperfortoj, 85% de cxiuj murdoj kaj 13% de infan-misuzoj… en Cxilio kostis 30% de la sanserva bugxeto… en Jugoslavio kauxzis duonon de viraj enhospitaligoj. Troa drinkado povas havi specialan efikon en lokoj kie mankas nutrajxo. Gxi povas malaltigi la reziston kontraux malsano, kauxzi intelektan malfruigxon cxe infanoj se grandaj kvantoj estas prenitaj dum gravedeco, kaj pliigi la emon al sinmortigo.23OpioLa papavo, el kiu derivigxas opio, estas versxajne la unua medicina planto konata al la homo. Sumeraj kronikoj datantaj tiel frue kiel 5000 a.K., referencas al la papavo, kaj asiraj tabuletoj priskribas gxiajn medicinajn ecojn. La opiajxoj el la papavo - heroino, kodeino ktp. - ankoraux trovigxas inter la plej potencaj dormigaj sendolorigiloj konataj al la homo, sed opio-fumado ne komencigxis gxis la euxropa malkovro de Ameriko, kie originis la pipofumado. En antikvaj tempoj opio estis nekonata en Hindio kaj Cxinio, kaj gxia vasta kultivado en tiuj landoj estas relative lastatempa disvolvigxo. Dum granda parto de la periodo komencigxinta en la frua 19a jarcento, la okcidenta publika opinio rigardis cxinan kulturon kiel opio-kulturon. Gxi estis nur jxus farigxinta tia. Gxis la 18a jarcento, opio-konsumado en Cxinio ne superis tiun de Euxropo. Cxina sklavigxo komencigxis per deviga opio-komerco de la brita Orient-Hindia Kompanio por pagi la britan importon de cxinaj teo, silko kaj porcelano. Oni taksis, ke, rezulte de tiu deviga komerco, cxina konsumado de opio pliigxis sepdekoble inter 1767 kaj 1850, kun seriozaj sociaj sekvoj por la lando.24La plej ofta euxropa drogo en la Mezepoko kredeble estis la papavo; grandaj regionoj estis dedicxitaj al gxia kultivado. Oni uzis gxin por baki panon, malpacigxemaj infanoj ricevis papavajn infuzajxojn por trankviligxi, kaj malricxuloj eskapis al reveca stato helpe de la papavo. En Euxropo opio farigxis la moderna maniero eskapi de doloroj kaj tedigxo post kiam la svisa kuracisto, Paracelsus (1493-1541) miksis gxin kun alkoholo por fabriki lauxdanon. En 1854, norma angla lernolibro pri medicino asertis, ke opio estas "sendube la plej grava kaj valora rimedo en la tuta materia medica uzenda kontraux cxiutagaj malsanoj", kvankam fumado estis konsiderata "dangxera por la fizika kaj morala karaktero, antaux cxio por la malaltaj sociaj klasoj".25Misuzo de drogoj kiaj opio povas konduki al fizika dependeco aux sklavigxo, kun seriozaj sociaj sekvoj. Diversaj kuracmetodoj, inkluzive de uzado de anstatauxaj kemiaj drogoj kiaj methadone pruvigxis nur parte sukcesaj. La tradiciaj sanigistoj de Malajzio uzas infuzajxojn el diversaj plantoj dum la prizorgado de drogo-sklavigxo. Unu tia infuzajxo, ekstraktita el la buah mengkudu, la frukto de la arbo morinda, montrigxis gxenerale trankviliga kaj emas forigi drogomankajn simptomojn cxe sklavigxintoj.26KanaboLa medicinaj ecoj de kanabo (cannabis indica) konata ankaux kiel apocino kaj marihxuano estis unuafoje priskribitaj en la unua farmakopeo de la mondo, Pen Cao Cxing cxirkaux 2700 a.K., de la cxina imperiestro, Cxi'en Nung, kaj gxi estas uzata kiel popolrimedo por distraj kaj religiaj celoj en Cxinio, Hindio kaj la Mezoriento jam dum pluraj jarmiloj. En Hindio oni multe celebris gxiajn psiko-aktivajn ecojn en religiaj ritoj. En la originala hebrea teksto de la Malnova Testamento, dio ordonis al Moseo fari sanktan oleomiksajxon el "mirho, dolcxa cinamo, kanehbosm kaj kasio". (Eliro 30:23) Laux cxefa Biblio-klerulo, kanehbosm estas preskaux certe derivita el la sanskrita cana, kiu signifas aux kano aux kanabo, kaj bosm, signifanta dolcxa, kio plej versxajne estas la radiko por kanabo.27 [Noto de la tradukinto: Zamenhof skribis aroma cinamo kaj aroma kanabo en sia rekta traduko el la hebrea.]Kvankam kanabo (cannabis sativa) estis kultivata en Euxropo kaj Usono dum jarcentoj por la produktado de fibroj, nek gxiaj ebriigaj nek gxiaj medicinaj ecoj estis gxenerale konataj en la Okcidento gxis la 19a jarcento, kiam oni venigis gxin kiel medikamenton el Hindio. La uzado de kanabaj derivajxoj por medicinaj celoj disvastigxis rapide tra la okcidenta medicina mondo, kie oni sukcese utiligis gxin en la kuracado de pluraj malbonstatoj, sed antaux cxio kiel trankviligilon kaj hipnotigilon. Inter 1840 kaj 1900, euxropaj kaj usonaj medicinaj gazetoj publikigis pli ol 100 artikolojn pri la terapia uzo de tiu drogo.En 1890, la Gxenerala Kuracisto de la regxino Victoria kaj prezidanto de la brita Regxa Kolegio de Kuracistoj, skribis pri la drogo post 30 jaroj da klinika sperto: "Hinda kanabo, kiam pura kaj zorge donita, estas unu el la plej valoraj medikamentoj kiujn ni posedas", rekomendante gxin speciale kontraux senila maldormado, neuxralgio, migreno, spasmoj kaj konvulsioj kaj spasma astmo.28 Gxia uzo malpliigxis en la Okcidento en la frua 20a jarcento pro la variado en forteco de kanab-derivajxoj (laux la variado de la plantmaterialo uzita en la fabrikado), gxia nesolvebleco en akvo, kiu malpermesis injektadon, kaj cxar ekhavebligxis alternativoj, kiel injekteblaj opiajxoj, kaj pli poste, sintezaj drogoj. Tamen, gxis 1946, gxi estis ankoraux ricevebla en apotekoj en Francio,29 kaj en la 1960aj jaroj estis ankoraux lauxlegxe preskribi kanabo-ekstraktojn en Anglio. Post tio la eksploda kresko de kanabo-uzado por distraj celoj tra Usono, okcidenta Euxropo kaj aliaj mondopartoj, kondukis al tutmonda jura malpermeso gxin uzi, ecx medikamente.Hodiaux la kreskanta intereso pri la medicinaj ecoj de kanabo montrigxas en lastatempa artikolo en Journal of the American Medical Association [Jxurnalo de Usona Medicina Asocio],30 kiu listigas gxian efikecon en la kuracado de plurspeca malbonfarto, inkluzive de glauxkomo, kiu kulpas pri 14% de cxiuj blindeco-kazoj.Oni povas kreskigi la kanabo-planton kaj por fibroj kaj por semoj, krome ankaux por gxiaj ebriigaj kvalitoj. Agrikultura kanabo enhavas malpli ol 3% de la halucinajxo trovebla en hinda kanabo, kaj gxia fumado havus ne pli grandan efikon ol la fumado de fojno. La ekonomia potencialo de agrikultura kanabo multe superas gxian medicinan potencialon, sed gxia granda valoro kiel fibro obskurigxis, ignorigxis kaj ecx forgesigxis sekve de la gxenerala kondamno de hinda kanabo pro ties halucinaj ecoj.En la cxina kulturo, kanabo estis la originala teksajxa fibro - la unua en la mondo. Plinio la Maljuna, la romia verkisto de la 1-a jarcento p.K., skribis: "Aldone al la antauxa uzo de kanabo por sxtofo, fadenoj kaj sxnurajxoj, gxi estis la materialo de aliaj gravaj produktoj por kiuj ekzistis granda debito, kiaj fisxkaptaj retoj kaj sxnuroj, cxasretoj kaj kaptiloj..."31 La fortikaj, longedauxraj akvorezistaj fibroj de agrikultura kanabo igas gxin la plej bone konata fonto de sxnurajxaj fibroj kaj elstara fonto de teksajxaj fibroj. Gxiajn semojn oni povas elpremi por fabriki oleon uzeblan por kuirado kaj industriaj procezoj kiaj la fabrikado de lakoj. Gxi havas mallongan kreskosezonon, gxiaj enprofundigxantaj radikoj plibonigas la grundon, gxi malhelpas trudplantojn, kaj se plantita cxirkaux la rando de terpeco, gxi forpelas iujn nocajxojn.La vorto "kanvaso" estas misformigo de kanabo, el kio gxi estis antauxe farita. Agrikultura kanabo estis tiel grava por Tudora Anglio pro la uzo por sxiposxnuregoj, veloj, fisxkaptaj retoj ktp., ke en 1563 la regxino Elizabeto la 1-a dekretis, ke cxiu farmbieno de 60 akreoj (cxirkaux 25 hektaroj) aux pli devas utiligi almenaux 1 akreon (0,4 hektarojn) por kreskigi kanabon. La Tudora puno pro nekultivado de kanabo, unue dekretita de Henriko la 8a en 1533, estis kvin oraj suverenoj.32 Lokaj kronikoj de la 18a kaj 19a jarcentoj demonstras la gravecon de kanabo-kreskigado por la angla vilagxa ekonomio, kie dekonon de cxiu kultivajxo ricevis la loka pastro. Komence de la 19a jarcento la angla kanabo-kultivado ekmalkreskis, la altigxo de tritiko-prezoj rezulte de la Napoleonaj militoj igis grenkultivadon pli profito-dona. Tamen, kanabo estis tiel integra parto de la angla kampara vivo, ekonomio kaj kulturo dum tiom da jarcentoj, ke la planto lasis sian postsignon sur lokaj kutimoj kaj loknomoj, kiaj Hempstead (hemp = kanabo) en Essex kaj Hempnell en suda Norfolk.Ecx ankoraux en 1900, libro pri kanabo asertis: "La kanabo-planto estas la plej diversspeca kaj, komerce kaj industrie, la plej grava planto en Euxropo. La kanaba fibro estas rekonata kiel la norma fibro de la mondo; kaj, se bone manipulata, gxi estas adaptebla al pli vasta kaj pli multfaceta uzo ol kiu ajn alia fibro konata. La kanabo-planto estas la plej simpla kaj plej vaste adaptita al kultivado en cxiuj klimatoj, la plej sentiva al kemia kaj mekanika manipulado, kaj la plej universale adaptita al produktado de belaj fortikaj fibroj por la plej vasta gamo de produktoj, de malfajnaj fortikaj sxnuregoj gxis fadenoj por la plej delikataj linoj, batistoj kaj puntoj..."33Agrikultura kanabo estas kreskigebla ne nur por produktado de altkvalita sxtofo, sed ankaux por altkvalita papero. Ankoraux nun oni kultivas agrikulturan kanabon en Italio kaj Francio kaj, en cxi-lasta lando, pli ol 10 000 hektaroj estas kultivataj paper-kaj semo-cele.34POPOLMEDICINO KAJ TRADICIA KULTUROLa natura sagxeco kaj akuta observo-kapablo de tradiciaj popoloj sur malsamaj kontinentoj ofte kondukis ilin al la uzo de la samaj naturaj medikamentoj por la kuracado de la samaj malsanoj. Tiel homoj sub tropikaj klimatoj, sur malsamaj kontinentoj cxiuj elpensis popolrimedon kontraux la sama malsano. Ekzemple, la diversaj rimedoj kontraux lepro estis bazitaj sur ekstraktoj de la sama plantofamilio - Flacourtaceae (la hinda pruno).35 Aliaj sanigistoj, apartigitaj unuj de aliaj per miloj da kilometroj, rezultigis la samajn medikamentojn, bazitajn sur tre similaj plantoj, kiujn la moderna botaniko nun klasigas en la sama familio. Kaj la inkaoj kaj la cxinoj konsideris, ke la akvolilio havas trankviligajn kaj malafrodiziajn kvalitojn. Grupo da cxinaj spertuloj, vizitante Tanzanion en la 1970aj jaroj, trovis, ke pluraj tradiciaj medicinaj rimedoj uzataj en Tanzanio ekzistas ankaux en Cxinio.36 Tiaj evidentajxoj montras la esencan sagxon de la homo en cxiuj kulturaj medioj, kaj neas la ofte eksplicitan, kaj ecx pli ofte silentan, supozon ke iuj kulturoj estas imanente pli sagxaj ol, aux superaj al, aliaj.La folkloro de iu kulturo ofte estas ricxa fonto de informo pri diversaj malsanoj kaj kuracoj. Tia scio, busxe transmetita de generacio al generacio, ofte trovigxas en legendoj, popolrakontoj, dirajxoj kaj proverboj por faciligi gxian konservadon. Cxi tia nescienca formo de scio, kiu ofte sxajnas esprimi supersticxon, aux respeguli naivan klarigon de naturaj fenomenoj, ofte pruvigxis gxuste bazita kiam ekzamenita moderne kaj science. Tio fakte estas la kazo, ekzemple, en multaj popolrakontoj, kiuj indikas, ke specifa kurac-herbo kolektigxu meze de la nokto, aux matenkrepuske, aux en ombra malseketa loko, aux en klare difinitaj terenoj.La moderna scienco agnoskas, ke la suno, la temperaturo, la grundokvalito, la horo de la tago, kaj la evolustadio de la planto cxiuj grave efikas sur la metabolismon de la planto kaj sur la naturan formigxon de aktivaj biologiaj komponentoj. Frumatene, la folioj de la stramonio aux de la daturo (dornpomujo) estas multe pli ricxaj je alkaloidoj ol vespere. Specifaj aliaj aktivaj substancoj reagas male. La folioj de la digitalo (unue uzita en Hindio por kuraci hidropson) kolektitaj posttagmeze entenas multe pli da glukozo ol tiuj kolektitaj matene. Krome, plantoj kreskantaj en ombraj lokoj enhavas multe pli da alkaloidoj. La instrukcioj donitaj en folkloro ofte koincidas, en sciencaj studoj, kun la necesaj kondicxoj por la ekstraktado de la plej granda kvanto de la aktivaj plantosubstancoj.37Medicinaj rimedoj de antikvaj kaj tradiciaj popoloj pruvigxis, kaj dauxre pruvigxas, ricxa sciofonto por moderna medicino. En Kebekio Jacques Cartier, la franca esploristo, sukcese kontrauxbatalis skorbuton en 1536-37 per indianaj rimedoj - la sxelo kaj folioj de la blanka cedro. Inter la drogoj el la tradicia cxina medicino adoptitaj de la Okcidento trovigxas rabarbo, gadoleo, kamforo, krotonoleo kaj efedrino, cxi-lasta estas la aktiva substanco en la cxina herbo mahuang (ephedra) kiu multe plibonigis la okcidentan kuracadon de astmo kaj similaj malsanoj, kaj kiun oni jam uzadas en la cxina medicino dum almenaux 5000 jaroj. La oleo, Chaulmoogra, ekstraktita de arbosemoj el la familio Flacourtiaceae, estas uzata de la cxinoj por kuraci lepron ekde la 14a jarcento. En la lasta parto de la 19a jarcento, okcidentaj kuracistoj komencis gxin uzi, kaj gxi kun gxiaj derivajxoj restis gxis la 1940aj jaroj la solaj rimedoj haveblaj por kuracado de tiu malsano.38 Moderna studado de analgezio per akupunkturo ankaux alportis novan komprenon pri la mekanismo de doloro-regado. Pluraj okcidentaj kuracistoj aldonas akupunkturon al siaj terapiaj metodoj cxar gxi estas sekura, gxi bone funkcias kontraux specifaj problemoj, kaj gxi estas alternativo al iuj medikamentumadoj kiuj havas nedezirindajn flankefikojn.Plastia kirurgio estis altgrade evoluinta en antikva Hindio. Dum la 19a jarcento la germanoj tradukis el Susxruta Samhita detalojn pri ripar-operacio de difektitaj nazoj kaj oreloj. Cxi tiu operacio, kiu nun aperas en modernaj lernolibroj kiel pedikla grefto, kondukis al la evoluigo de plastia kirurgio kiel sendependa specialajxo, kaj hodiaux plastiaj kirurgoj tra la mondo rigardas Susxruta'n kiel la patron de sia metio.39Fragmento Indica, raporto de greko el la 3-a jarcento, kiu vojagxis laux la rivero Gango, asertas ke: "[La kuracistoj] scias kiel fekundigi virinojn kaj kiel, per uzo de drogoj, ili povas naski aux knabojn aux knabinojn. Ili kuracas malsanojn, mendante tauxgan nutrajxon kaj ne uzante medikamentojn. Plej ofte ili utiligas drogojn kiel kataplasmojn aux per frotado en la hauxton, cxar aliaj metodoj ne estas sen nedezirindaj efikoj".40Tradicia tibeta psikiatrio, kies bazaj dogmoj agxas almenaux 1000 jarojn, estas rimarkinde "moderna" en siaj vidpunktoj. Gxi enkalkulas la psikologiajn kauxzojn de mensa malsano: kaj tiujn kiuj ekestas senpere kaj tiujn kiuj rezultas el biologiaj, kondutaj, mediaj kaj spiritaj faktoroj. Kompreno pri psikologiaj kauxzoj kaj motivoj rilataj al mensmalsano komencigxis en la okcidenta psikologio nur en la 18a jarcento.41Kiam germana botanikisto albordigxis sur unu el la malakaj insuloj de la malaja arkipelago en 1742, la enlogxantoj klarigis al li la medicinajn ecojn de malgranda arbo, Ochrosia. Pli ol du jarcentojn poste, ekstraktoj de la Ochrosia sxajnas esperigi homojn pri bonaj rezultoj en la kuracado de kancero.42 La alkaloido, emetino, estis derivita el la radikoj de la ipekakuano-arbedo, trovebla en la vepro de la pra-arbaro de Matogroso en la amazona regiono, kaj gxi estas grava rimedo kontraux ameba disenterio. Oni malkovris gxin observante la manieron en kiu la lokaj indianoj utiligas la planton.43Moderna Cxinio evoluigis kontraux-malarian drogon, Cxing Hao Su, substanco akirita el vermartemizio, planto kiun listigas antikvaj cxinaj registroj jam antaux pli ol 1000 jaroj kiel efikan rimedon kontraux malario.44 La cimicifugo, Rauwolfia Serpentina, estas popolrimedo uzata en Hindio jam dum jarcentoj por kuraci mensan malsanon kaj sendormecon. La moderna medicino ne rigardis serioze gxian potencialon kiel drogon gxis 1952, kiam oni malkovris, ke gxia aktiva ingredienco, alkaloido nomita reserpine, estas trankviligilo kun profunda kaj longedauxra efiko, kiu ankaux sukcese kuracas diversajn psikiatriajn malordojn, kaj krome hipertension. La malnova kontraux-mensmalsana rimedo el Ajurveda do kulpis pri la evoluigo de la unua trankviligilo, kaj tute nova erao de psikiatria kuracado komencigxis - psikofarmakologio, kiu kauxzis revolucion en la prizorgo kaj kuraco de mensmalsanuloj. La signifo de tiu kontribuo estas komprenebla, se oni konstatas ke antaux tiu tempo oni devis teni mensmalsanulojn en remburitaj cxeloj kaj frenezulaj jakoj. Ecx pli frue oni tenis ilin en cxenoj kaj kagxoj kaj fie mistraktis ilin. Bedlam, la popola nomo por Regxa Hospitalo Bet-Lehxem, la unua angla azilo por mensmalsanuloj, kiun donis Henriko la 8a al la civito de Londono en 1547 kiel hospitalon por la mense malsanaj, farigxis fifama pro la bestacxa traktado kiun ricevis la enlogxantoj. Estis regula dimancxa "sporto" por londonanoj iri al la hospitalo por defii, priridi, bati kaj provoki la malsanulojn, farante kiel eble plej multe da bruo, pro kio evoluis la moderna signifo de la vorto "bedlam", nome "bruega tohuvabohuo".Laboro de nigeriaj kaj ganaaj esploristoj pri la frukto de loka planto, xylopia æthiopica, kies sekigitajn fruktojn oni uzas multloke en Afriko en popolmedicinaj preparajxoj, kaj ankaux en tradicia obstetriko, evidentigis kontrauxmikrobajn ecojn, efikajn kontraux iuj bakterioj kaj specifa gisto kiu ofte kauxzas vaginajn infektojn.45La moderna medicino ankaux profitis de tradiciaj beligaj teknikoj. La suko de la beladona planto (atropa belladonna) kio signifas "bela sinjorino" en la itala, en estintaj jarcentoj estis uzata de virinoj por dilati aux plilargxigi la pupilojn de la okuloj, tiutempa signo de beleco. La aktivan substancon, atropinon, oni uzas en moderna medicino kiel pupildilatilon.La jivaro-indianoj en la amazonia gxangalo, kiuj jam antaux pli ol tri jarcentoj donacis al la mondo kininon kaj ankaux instruis al la mondo uzi kuraron kiel anestezilon, kiun oni utiligas en moderna kirurgio kiel muskol-malstrecxigilon, nuntempe uzas pli ol mil plantojn por siaj medicinaj preparajxoj. Oni malkovris, ke scio pri la medikamenteco de la plantoj trovigxas cxe la pli maljunaj tribaninoj. Usonaj teamoj entreprenis esplor-programojn por kolekti la plantojn kaj informpeti cxe la jivaraj sagxulinoj. Unu el la plantoj gxis nun ekzamenita estas Uruchunumi - planto kiu sxajnas tuj cxesigi sangadon. Jivaroj uzas gxin kontraux sanganta dentokarno, kaj kelkaj peruaj kuracistoj lauxdire rekomendas gxin kontraux ulceroj.46La valoro de popolmedicina scio en tradiciaj socioj pli kaj pli rekonigxas en la Okcidento, kio igis etno-botanikistojn pasigi same multajn horojn en la akiro de tiu scio kiel en la akiro de la plantoj mem. Pluraj novaj drogo-materialoj enkondukigxas en la modernan medicinon rezulte de la esploro pri tradiciaj popolrimedoj. Oni taksis ke, se oni konsultus tradiciajn praktikantojn anstataux bazi la esploron nur sur hazarda kribrado, malkovrado de farmakologie aktivaj ingrediencoj pliigxus de multe malpli ol unu procento gxis kvardek procentoj.47Kvankam oni pli praktikas kaj pli rekonas tradician medicinan scion en evolulandoj, kio rezultigis kreskantan prisercxadon de esplorteamoj el la nordo, oni ankaux remalkovras gxin en evoluintaj landoj. Okcidentaj kuracistoj remalkovradas medicinan kuracadon unue identigitan de kirurgoj kiuj okupigxis pri vunditoj el la Napoleonaj militoj - la kurac-kapablon de larvoj. Kuracistoj en Britio kaj Usono preparas la utiligon de certaj musxolarvoj por purigi mortintan histon kaj ksenajxojn el la vundoj de hospitalaj pacientoj. Medicinaj testoj montris, ke en tiaj kazoj la uzo de larvoj estas ege efika metodo, bezonante nenian anestezon kaj lasante malpli da cikatrajxo ol konvencia kirurgio. En Anglio zoologoj cxe la universitato Oksfordo bredas la larvojn por la kirurgoj. Oni unue observis la metodon sur la batalkampoj en la Napoleonaj militoj. Vunditaj soldatoj, ne prizorgitaj dum pluraj tagoj, havis pli grandan sxancon pretervivi, se iliaj vundoj estis infestitaj de larvoj. En kunveno de la Euxropa Societo por Histo-Riparo (European Tissue Repair Society) en januaro 1995, usona specialisto el Kalifornio prezentis referajxon pri la tekniko uzi larvojn; li estis uzinta larvojn cxe pli ol cent pacientoj. Inter cxi-lastaj trovigxis paciento 73-jara, kiu suferis pro diabete kauxzita gangreno de la kruro kaj estis sukcese kuracita per larvoj ene de kvin monatoj.48Dum la lastaj jaroj la modernigo de la sanprizorgo en kelkaj evolulandoj malrapidigxis, kaj la aliro al tradicia medicino plioftigxis, cxefe pro la galopantaj kostoj de la moderna medicino, kies grava faktoro estas medikamentoj. Esploro en Daresalamo, Tanzanio, en la fruaj 1970aj jaroj montris, ke la urbo, malgraux la ekzisto de modernaj sanservaj instalajxoj, ankoraux havas sepcent plentempajn tradiciajn medicin-praktikantojn.49 Realiro al tradicia medicino ankaux pligrandigxis en Eburio kaj aliaj franclingvaj afrikaj landoj post la centprocenta devalorigxo de la okcidentafrika franko (CFA) en 1994.50En okcidentaj socioj pli kaj pli da homoj komencas adopti santeknikojn kaj praktikojn kiuj tradicie ludis gravan rolon en la sansistemoj de pli agxaj civilizoj, tiaj kiaj dieto, ekzercado kaj meditado. Hipokrato, kiu estis rimarkinta la efikon de mangxajxo sur bonan sanon, multe emfazis dieton. En Ajurveda dieta kuracado estis gravega, kaj gxi antauxis cxian medikamentan kuracadon. Malnova hinda proverbo diras: " Vi ne bezonas medikamenton se via dieto estas gxusta, kaj ne estas medikamento, kiun vi bezonas, se via dieto estas malgxusta."KURACPLANTOJ, KULTURO KAJ SANPRIZORGOLa plej granda parto de la popolaj kuraciloj tra diversaj civilizoj en la historio, estis derivita el plantoj. Estas versxajne, ke homoj, tuj kiam ili atingis la stadion de rezonado, malkovris per provo kaj eraro, kiujn plantojn uzi kiel mangxajxon, kiuj estas venenaj kaj kiuj havas medicinan valoron. Antaux pli ol 4000 jaroj cxina imperiestro, Cxi'en Nung, kompilis libron pri kuracplantoj, nomitan Pen Cao Cxing, kiu priskribis pli ol tricenton da ili, el kiuj pluraj estas ankoraux nun uzataj en la medicino. Jam en 475-221 a.K., la periodo de la militantaj sxtatoj, kurac-herba medicino ekevoluis kiel sendependa brancxo de la cxina medicin-scienco.La unua granda hinda kuracisto konata, Cxaraka, kiu praktikis cxirkaux 1000 a.K., registris proksimume kvincent kuracajn plantojn, kaj Susxruta, alia fama hinda kuracisto, registris sepcent sesdek tiajn plantojn en la 5a jarcento p.K.En la Mezepoko, islamaj kleruloj multe kontribuis al la studo de botaniko, kaj precipe de kuracaj plantoj, kaj oni atribuis elstare altan valoron al la ses-voluma Libro pri Plantoj de al-Dinawari, kompilita en la 9a jarcento. Gxi kombinis la filologian, historian kaj botanikan flankojn de la plantostudado kaj li detaligis la medicinajn kvalitojn de la plantoj. Alia islama klerulo, al-Biruni (973-1048) listigis en sia Libro pri Drogoj cxirkaux 850 medikamentojn de cxiu ebla deveno, donante iliajn nomojn en pluraj lingvoj.51 Aviceno (Abu ibn Sina), la granda islama kuracisto-filozofo-sciencisto, verkis sian Studajxon pri Kor-medikamentoj en la 11-a jarcento, en kiu la prijugxo de multaj el la sesdek kvar drogoj menciitaj, sur kuracplantoj bazitaj, forte similas la prijugxon de modernaj sciencistoj. Malmulto sxangxigxis, ekzemple, en la scienca prijugxo de la kuracaj trajtoj de la damaska rozo (Rosa Damascena) kiun li priskribis en sia studajxo.52 La giganta progreso de islamaj sciencistoj en la uzo de kuracaj plantoj kondukis al la malfermo en Bagdado dum la 9a jarcento, de la unuaj rajtigitaj apotekaj butikoj en la mondo.Listo de kuracplantoj kaj ilia uzo en antaux-Kolumba Meksiko aperis en Codex Barberini, kompilita en 1552 en la lingvo Náhuatl, de Martín de la Cruz, indian-meksika kuracisto. Pli poste alia indiano tradukis gxin al la latina, antaux ol gxi trovis sian vojon al Hispanio, kie akiris gxin la papa nuncio, kardinalo Francesco Barberini (pro kio la nomo de la libro) kaj tiel gxi poste farigxis posedajxo de la Vatikana Biblioteko.53Fitoterapio, la kuraco de malsano pere de farmaciajxoj bazitaj sur plantaj drogoj, estis la bazo de cxiu medicina prizorgo gxis la mezo de la 19a jarcento. Tiun praktikon oni grade anstatauxis en Euxropo per la uzo de medikamentoj faritaj el la aktivaj substancoj de kuracaj plantoj, kiuj agis farmakologie pli precize aux specife. Tio estis la momento de sinteno-sxangxigxo pri kuracaj plantoj en la aliro al la naturo, kiun oni rigardis kiel vastan fonton de tuj haveblaj krudmaterialoj por ekspluatado, kaj ecx tro-ekspluatado, nur por la bono de la homo. Unue oni sercxis nur la aktivajn substancojn de la plantoj kaj forjxetis la restajxon. Post tio, kiam kemiistoj sukcesis fabriki artefaritan duoblajxon de la specifa aktiva substanco, oni ne plu bezonis la planton el kiu gxi fontis.Cxi tiu esence sistemiga kaj atomisma karaktero de la moderna scienco, kiu, en la Okcidento, kondukis al disigxo de homo kaj naturo, kaj al homa ekspluatemo rilate cxi-lastan, kompare kun la tutisma vidpunkto de la plej multaj aliaj kulturoj en kiuj la homo estas konsiderata parto de la naturo, estis ofte atribuata al la kulturaj-religiaj radikoj de la okcidenta civilizo:Kaj Dio benis ilin, kaj Dio diris al ili: Fruktu kaj multigxu, kaj plenigu la teron kaj submetu gxin al vi, kaj regu super la fisxoj de la maro kaj super la birdoj de la cxielo, kaj super cxiuj bestoj, kiuj movigxas sur la tero. (Genezo 1:28)En kompleksa sistemo, kiel tiu de la naturo, la tuto devas necese esti pli ol la sumo de gxiaj komponentoj. Tiel do la agado de la naturo ne estas la sumo de cxio kio okazas samtempe en cxiuj gxiaj partoj, sed la sekvo de multe da interagado inter ili. Se oni aplikas tiun principon al kuracaj plantoj, kies komponentaro estas senescepte kompleksa, tio konfirmas tradiciajn teoriojn, laux kiuj planto, en sia tuteco, havas kvalitojn malsamajn ol gxiaj komponentoj. En la tradicia tibeta kurac-herba medicino, ekzemple, ne temas tiom pri la enesto de iu ingredienco, sed pri la kombinajxo de multaj ingrediencoj kiu rezultigas la deziratan terapeuxtikan efikon.Eksperimentoj kun la artisxoko, kiu utilas helpante la hepato-funkciadon, emas konfirmi la supran teorion. Originale oni atribuis la rilatan kuracan trajton al nur unu substanco. Poste oni malkovris, ke pluraj aliaj substancoj parte kunefikas. Tamen, cxe ekzamenado de tiuj aliaj substancoj, evidentigxis ke la plej multaj, kiam izolitaj, restas tute senefikaj. Ili aktivas nur kune kun aliaj, kaj oni eltrovis ke, ju pli granda la nombro de substancoj, des pli rimarkebla ilia aktivado.54Krome, lastatempa esploro montris, ke kelkaj el la biologiaj komponentoj, aldone al la cxefsubstanco, troveblaj en tre multaj kuracplantoj, reagas al la biosintezo de proteinoj tiamaniere, ke ili estigas efikojn malsamajn ol tiuj kreitaj de la cxefsubstanco. Tial la efiko de multnombraj plantoj kiaj beladono, ajlo, kafo kaj aliaj estas malsamaj ol la terapeuxtikaj efikoj de kemiajxoj ekstraktitaj el precize tiuj plantoj, kiaj atropino, hipercino kaj kafeino.55 La rezultoj de tiu esploro ne nur validigas la esencan sagxon tradici-maniere uzi kuracplantojn, sed ankaux sugestias la neceson por nova aliro al ilia moderna studado. Cxi tiu evoluo koincidas kun rapide kreskanta, moderna scienca intereso pri kuracplantoj kaj pri tradiciaj medikamentoj, unu el kies kialoj estas la rekono de la farmacia industrio, ke la detruado de tropikaj pra-arbaroj kondukas al la formortado de plantoj potenciale enspezigaj por gxi. Almenaux dudek kvin procentoj de cxiuj recepto-drogoj nuntempe vendataj enhavas ian planto-elementon. Gxis la alveno de bioteknologio, ekzistis nur sep cxefaj drogoj sintezeblaj je malpli alta kosto ol tiu por akiro de iliaj naturaj ekvivalentoj. La farmacia industrio havas jarenspezon de $200 miliardoj, kaj cxar oni povas respuri al plantoj la originon de proksimume duono el cxiuj modernaj medikamentoj, la ekonomia potencialo por estontaj plant-bazaj malkovroj estas giganta.En la tropika Ameriko trovigxas pli ol duono, lauxtakse, de la tutmondaj tropikaj arbaregoj, kaj Brazilo estas la plej ricxa lando en gxenerala specio-diverseco; la duavice plej ricxa estas Kolombio, la hejmo de proksimume dek procentoj de la tutmondaj surteraj planto- kaj besto-specioj. Unu takso sugestas la ekziston de 120 000 malsamaj plantospecioj en Brazilo, kies ekstraktojn uzadas indigxenaj indianoj jam de epokoj kaj kiel medikamentojn kaj kiel sago-venenojn por cxasado. Scienca ekspedicio al la nordoriento de Brazilo inter 1630 kaj 1654 entreprenis la unuan metodecan priskribon de kuracplantoj uzataj de la indianoj. Plia ekspedicio,okazinta en 1847, analizis pli ol sesmil plantojn, kaj oni publikigis la rezultojn en cxirkaux cent kvindek sciencaj eldonajxoj.56Ankaux Nepalo estas elstare ricxa je kuracplantoj kaj -herboj kaj havas unu el la plej malnovaj tradicioj pri planto-medicino en la mondo. La plantoricxeco de Nepalo sxuldigxas al gxia geografio. Kelkaj partoj de la lando trovigxas nur 50 metrojn super la marnivelo, aliaj altas pli ol 8000 metrojn, tiel rezultigante gamon da klimatoj (tropika, subtropika, modera kaj monteca) kiu kauxzas la ricxan planto-diversecon.La klopodoj de la nordaj farmaciaj kompanioj kaj laboratorioj kolekti kaj la tropikajn kuracplantojn kaj la scion pri ilia uzo fare de la lokaj popoloj, devus esti bazitaj sur sincera respekto por cxi-lastaj kaj devus agnoski la jurajn rajtojn de lokaj popoloj al ilia propra intelekta proprietajxo, same kiel al la materia posedo de la plantoj kiujn ili kaj iliaj prauloj uzis kaj uzas jam dum nememoreblaj epokoj.LA MODERNA DROGO-KULTUROModernaj farmaciaj drogoj, fabrikataj en dauxre pligrandigxantaj kvantoj, kaj kreas kaj plenumas bezonon en evoluintaj landoj de "oportunaj medikamentoj" cxe homoj plenkreskintaj en "pilola" kulturo de trankviligiloj, multaj el ili fundamente sanaj individuoj. La vasta gamo de farmaciajxoj vendata en multaj landoj, precipe en la evolulandoj, ne estas medicine pravigebla, kaj gxi stimulas troan postuladon, kiu malplenigas la kasojn de la sanservoj. La evolulandoj fabrikas nur dek procentojn de cxiuj drogoj konsumataj, kaj tiu fabrikado limigxas al tre malmultaj landoj, dum la aliaj estas devigataj elspezi konsiderindan parton de sia sanbugxeto importante farmaciajxojn el evoluintaj landoj.57En 1986 unu sudorient-azia lando elspezis 40 procentojn de sia sanbugxeto por farmaciaj produktoj. Oni trovis, ke 25 000 drogoj kun registritaj formuloj estis tiumomente haveblaj en tiu lando - centoble la nombro de la bazaj drogoj necesaj en evolulando, laux takso de MOS. Cxirkaux nauxdek kvin procentoj de la krudmaterialoj por farmacia fabrikado estis importitaj en la landon, kaj multaj el ili estis tro altekostaj pro la prezpolitiko.58 Internaciaj farmaciaj firmaoj lauxreputacie estas vendistoj de teknologio plej mulltekosta kaj rutine praktikas ekstreman troprezumadon. Raporto el 1977 de la Organizajxo por Ekonomia Kunlaboro kaj Evoluigo (OEKE) asertis, ke kelkaj farmaciajxoj estas je mil procentoj tro alte prezumitaj kaj iukaze je kvin mil procentoj.59Pli ol 90% de la farmaciajxoj vendataj en la dek kvar franclingvaj afrikaj landoj estas importitaj, kaj ilia kosto duobligxis tuj post la devalorigo de la franko CFA en 1994. En 1992, antaux la devalorigo, oni taksis la koston de farmaciaj importoj en tiuj landoj je 400 milionoj da francaj frankoj. Ampleksa duono de la dek procentoj de loke fabrikitaj drogoj dependas de importitaj ingrediencoj.60Ekde la mezaj 1950aj jaroj la farmacia industrio rangis unua- aux dua-loke laux profitokvanto inter la plej multaj industrioj. Tiu favora pozicio sxuldigxas al pliigxanta centrigxo en la industrio, al la patentosistemo, al prezpolitikaj metodoj kaj al reklamado laux la patentitaj markoj. En lastatempa numero de The Economist61 aperis informoj pri fuzioj kaj komercaj transprenoj kun valoro de $70 miliardoj en la du antauxaj jaroj en industrio kun jarenspezo de nur $200 miliardoj Oni taksis ke, dum cxirkaux naux procentoj el la enspezoj pro farmaciaj vendajxoj de la plej grandaj kompanioj elspezigxas por esploro kaj evoluigo, pli ol la duoblo de tiu procentajxo elspezigxas por reklamado. Krome, en la 1980aj jaroj, oni taksis, ke la internacia farmacia industrio asignas ne pli ol unu procenton de siaj esplor-elspezoj al triamondaj malsanoj, kaj onidire ne ekzistas bonaj drogoj kontraux minimume duono de cxiuj malsanoj specifaj al evolulandoj.62Antaux kelkaj jaroj komitato nomumita de la registaro en Hindio taksis, ke la bazaj drogo-bezonoj de la lando povus kontentigxi per uzo de 116 komunaj medikamentoj, nombro kiu reprezentas malpli ol unu procenton de la 15 000 patentaj drogoj tiam haveblaj en la lando.63 Tio kontrastas kun la malgranda nombro de ne pli ol 1000 registritaj drogoj haveblaj en Norvegio, kiun oni konsideras suficxa por certigi bonan sanon de la popolo. La tro grandnombra surmerkateco de drogoj en la plej multaj evolulandoj, kombinita kun la troa prezalteco pro la nuntempa prezopolitiko parte kulpas por la fakto, ke drogoprezoj reprezentas kvardek gxis sesdek procentojn de la totalaj sanprizorgaj elspezoj en evolulandoj, sed nur dek gxis dudek procentojn en la industria mondo.Sanservoj en evolulandoj emis sekvi urbo-centrigitan, hospitalo-bazitan modelon. Konsumado de farmaciajxoj sekve lauxiris similan vojon, kaj rilate al havebleco de granda nombro de registritaj drogoj (Norvegio estas la escepto) kaj rilate al la emfazo donita al medikamentumado en iliaj sanservaj sistemoj. Tia urbo-centrigita sistemo, kiu supozeble tauxgas en urbecaj socioj, neniel povus aplikigxi en la grandparte kamparaj socioj de evolulandoj. Tial, malgraux la kulturaj kaj soci-ekonomiaj diferencoj ekzistantaj, ne nur inter industrilandoj kaj evolulandoj, sed ankaux interne de cxi-lastaj, la sanprizorgaj solvoj en la plej multaj evolulandoj estas cxefe imitaj kaj normigitaj. Ankaux, neracie, ili spegulas la koncepton pri la universaligo de la farmacia, medikamenta solvo kaj de la rekomenditaj dozoj, senrilate al la nutrajx-kaj san-stato de pacientoj en malricxaj regionoj, kiam fakte esploro jam montris ke misnutrado, ekzemple, influas la efikecon de medikamentoj.64En multaj evolulandoj, malaltkostaj, memsuficxaj kaj loke haveblaj sanprizorgaj alternativoj estis grandaparte flankensxovitaj aux anstatauxitaj per la okcidenta industria medicin-modelo. Krome, simplaj sanprizorgaj solvoj kiaj dietosxangxoj, kurac-herbaj medikamentoj kaj simplaj masagxoj, kiuj same efikas hodiaux kiel pasintece je multnombraj malgravaj sanproblemoj, kaj kiuj pasintece ebligis al homoj mem respondeci pri siaj malpli gravaj medicinaj bezonoj, estis grade forigitaj el la sansistemoj, cxar oni konsideras modernajn drogojn superaj por cxiuj sanproblemoj.Manke de ecx la plej simplaj rimedoj, urbaj kaj kamparaj malricxuloj mortas vastanombre cxiujare en evolulandoj pro malsanoj preventeblaj kaj kuraceblaj, ofte rilataj al malbonaj higieno kaj sanitareco, malpura akvo, misnutrado, vitaminomanko kaj kronikaj preventeblaj infektoj. Rezulte de tio, en la 1980aj jaroj, la vivekspekto je naskigxo por viroj kaj virinoj estis cxirkaux unu triono malpli en Afriko ol en Euxropo. Simile, sucxinfana mortoprobableco en Afriko estis okoble pli granda ol en Euxropo.Farigxis evidente, ke la sanprizorga sistemo kiu tauxgas por unu lando ofte maltauxgas por alia. Esploro montris, ke efika sanprizorgo parencas al la specialaj cirkonstancoj de la individua lando, gxia popolo, gxia kulturo, kaj gxiaj ekonomiaj kaj naturaj rimedoj.La cxefaj kuracproblemoj kiuj afliktas evolulandojn inkluzivas gastro-intestajn malordojn, spirproblemojn, infektojn, kaj tiajn kiaj rilatas al nesuficxa nutrado, cxiuj el kiuj povas rezulti el malricxeco, nescio kaj malbona higieno. Tiujn oni povas facile rekoni kaj kuraci. Preventaj rimedoj ankaux estas simplaj kaj malmultekostaj, cxar nek preventado nek kuracado bezonas multe da profesia eduko, kaj la plej multajn kazojn povas pritrakti la plej malaltgrada sanprizorgisto.Aliflanke, la malsanoj kiuj oftas en la evolulandoj, estas en la industrilandoj plejparte elradikigitaj aux facile kuraceblaj. Multaj el la kontrauxsanaj mediostatoj, same kiel la cxefaj minacoj al la publika sano, estas jam regataj. La cxefajn problemojn kutime prezentas tropezeco, multaj kanceroj kaj la plej multaj kormalsanoj kiuj rilatas al vivostilo. Anoreksio kaj bulimio, ekzemple, estas sanmalordoj kiuj okazas cxefe en industrisocioj, kaj kiuj elstarigas la fortan kontraston inter kulturoj troprosperaj kaj kulturoj malprosperaj.ALTERNATIVA MEDICINODum la lastaj jaroj la evolulandoj mem serioze demandis sin pri la aplikebleco kaj racieco de nuntempaj okcidentaj medicinaj modeloj. Tion akompanas la rapide kreskanta graveco atribuita al alternativaj kaj komplementaj medicinaj terapioj, kiaj akupunkturo, homeopatio, hipnoterapio, naturopatio, osteopatio, refleksologio ktp. Cxiuj-cxi terapioj entenas diagnozo-proceduron, teorion pri la origino, disvolvigxo kaj kuraco de malsano, establitan kvanton da praktika scio, kaj profesian grupigxon de praktikistoj.65 Ajurveda, la antikva hinda tradicia medicino, kiu ankoraux restas la sanprizorgo praktikata de sepdek procentoj de la hinda popolo, okupas specialan kaj gravan lokon en la Okcidento inter alternativaj medicinaj sistemoj, ne nur pro gxiaj pra-epokaj tradicioj, praktikoj kaj teknikoj kiuj sukcese rezistis la tempofluon, sed ankaux pro la cxio-inkluziveco kaj kohereco de gxia medicina scio kaj efikeco. Gxi spertis furoron en la Okcidento, antaux cxio en Usono, dum la pasintaj kvin jaroj.La signifo de la spiritaj kaj fizikaj ekzercoj de meditado kaj jogo estas pli kaj pli rekonataj en la Okcidento. Jogo, kiel sistemo de preventa medicino, bazita sur programo de fizika kaj mensa ekzerco, ebligas lauxvolan regadon de funkcioj, kiuj normale estas auxtomataj. Oni ankaux uzas tiajn ekzercojn en la renormaligado de paralizitoj, al kiuj eblas instrui modifi lauxvole sian kor-ritmon kaj sangopremon, por ke la pacientoj reakiru iom de sia perdita movigxkapablo.66 Valortaksoj pri medicino komplementa kaj alternativa montris, ke gxi estas almenaux same sukcesa kiel konvencia medicino en la mallonge-dauxra kuraco de la sanstatoj kiujn gxi kutime pritraktas. La malmultaj studoj faritaj pri longedauxra kuraco de tiaj statoj kutime montras komplementan medicinon pli sukcesa ol la moderna.67La grava komuna elemento de komplement-medicinaj teorioj konsistas en la fakto, ke ili kuragxigas kaj okazigas sin-kuracadon. Kaj homeopatiaj kaj kurac-herbaj rimedoj utiligxas specife por stimuli naturan resanigan procezon. Simptomoj ne havas la saman signifon en komplementa kiel en konvencia medicino. Ilin oni ne konsideras kiel indikon de malordoj atakendaj je apero, nek necese kiel ligitajn al malordo en tiu parto de la korpo kie manifestigxas la simptomoj. Anstatauxe, ili estas gvidiloj al nevideblaj malekvilibroj kaj progres-indikoj kiel renormaligi la bezonatan nevideblan ekvilibron kaj tiele bonan sanon. Krome, cxar oni enfokusigas la tutan homon kaj ne la malsanon mem, ne ekzistas kialo por starigi barilojn inter la menso kaj la korpo. Vivostilo, mensa sinteno, humoro, energio, pozmaniero aux konstitucio, cxiuj estas konsiderataj kiel faktoroj, same gravaj kiel fizikaj signoj por atingi gxustan diagnozon.Cxar oni rekonis, ke sansistemoj bazitaj sur urbaj medicinaj arangxoj havis seniluziigajn rezultojn en evolulandoj, internacia konferenco en 1978 en Alma-Ata (en la tiama Soveta Kazahxio), sub la auxspicio de MOS, deklaris, ke la elementa sanprizorgo, fondita sur baza medicina atento kaj saneduko, kaj prioritatigo de kamparaj regionoj, estas la plej bona maniero atingi la celon de MOS "Sano por cxiuj gxis la jaro 2000".La deklaro de Alma-Ata (nun: Almaty) dekretis, ke elementa sanprizorgo estu "bazita sur praktikaj, science validaj kaj socie akcepteblaj metodoj kaj teknologio universale alirebla al individuoj kaj familioj en la komunumo per ilia plena partopreno kaj je kosto kiun la komunumo kaj lando povas finance elteni je cxiu stadio de sia evoluo."AL KULTURA ALIRO AL SANPRIZORGO "Tradicia medicino dauxre restas grava parto de sanprizorgo en multaj evolulandoj, kaj diversaj 'alternativaj' aux komplementaj terapioj estas vaste adoptitaj en evoluintaj landoj. Tamen, tradicia medicino ne enkorpigxis en la plej multaj naciaj sansistemoj, kaj la potencialaj servoj doneblaj de tradiciaj praktikantoj estas ne plene ekspluatataj. Restas konstanta bezono por pli bona pritakso de la utilo ricevebla el alternativaj formoj de medicino, inkluzive de tradiciaj."68Dum la pasintaj tri jardekoj en Cxinio sanservoj karakterizigxis per malcentrigo kaj la utiligo de lokaj dejxorantoj. Oni emfazas la valoron de memfido kaj de la kunlaboro de cxiu en la komunumo, kaj en sanokampanjoj oni substrekas la gravecon de preventaj rimedoj. Cxie en Cxinio oni substrekas la valoron de tradicia medicino, antaux cxio en kamparaj regionoj, kaj cxiuj medicinaj fakultatoj estas instigataj instrui tradician medicinon kiel parton de sia studplano. Oni diras, ke modernaj kaj tradiciaj kuracistoj estas egalrajtaj kaj egalstatusaj, dum cxinaj sanservoj klopodas disvolvi kaj popularigi kaj la tradiciajn kaj la okcidentajn medicinajn skolojn, cele al la kreo de nova, integra medicin-scienco bazita sur la sintezo de la du skoloj.La cxina tradicia medicino jam uzadas plantojn kaj herbojn ekde tre antikvaj epokoj. En Cxinio oni gxis nun katalogis pli ol kvin mil specojn de kurac-herboj, kaj ilia uzo, lige kun okcidentaj medicinaj teknikoj, helpas al Cxinio malaltigi sian elspezon por sintezaj drogoj.69La medicinsistemo Ajurveda estas ekzemplo de bone organizita metodo de tradicia sanprizorgo, kaj preventa kaj kuraca, kiu havas longan tradicion (origininte en Hindio antaux 3000 jaroj) kaj kiun oni vaste aplikas en Hindio kaj aliaj partoj de Azio. Temas ne nur pri medicinsistemo kun la konvencia kuracado de malsano, sed pri vivostilo kiu instruas kiel reteni kaj protekti bonan sanon. La antikvaj medicinaj sxastroj (manlibroj) de Ajurveda, skribitaj aux gravuritaj sur palmofolioj kaj bambuo-pecoj, estis transdonitaj de generacio al generacio. Oni taksas ke ekzistas 400 000 praktikantoj de Ajurveda kaj pli ol ducent Ajurveda-hospitaloj en Hindio.70 Ajurveda-medikamentoj estas bazitaj sur cxirkaux 1500 kuracplantoj. La plej multaj praktikantoj de Ajurveda laboras en la kamparo kaj provizas, sole en Hindio, almenaux 500 milionojn da homoj per sanprizorgado.La premio Brihatraji Ratna, la plej prestigxa honorigo pro elstara laboro en la kampo de Ajurveda, estis enkondukita en 1994, kaj cxiujare dek-membra jxurio konsistanta el eminentaj Ajurveda-specialistoj elektas la gajnanton.71 La Hindia Medicina Konsilio, kiu respondecas pri la starigo kaj prizorgo de normoj por studentoj kaj diplomitoj, rekonas diversajn formojn de tradicia hinda medicino kiuj, aldone al Ajurveda, inkluzivas Unani kaj Siddah. Pli ol 50 universitatoj en Hindio nun havas fakultatojn de Ajurveda, kaj 100 Ajurveda-kolegioj filiigxis al tiuj universitatoj. Oni entreprenis projektojn por integrigo de hind-indigxena kaj okcidenta formoj de medicino, sed gxis nun la du ne estas kombinitaj.En la Instituto Jamnagar, cxe la Universitato Benares Hindu, kaj aliloke, oni nuntempe klopodas revivigi iujn teknikojn konsilitajn de la hinda kuracisto Susxruta el la 5a jarcento. Ekzemple, lia tekniko en la kuraco de anus-rektuma malsano estas restarigita kaj pruvigxis pli efika ol modernaj kirurgiaj teknikoj. Krome, la cxapitroj pri rejuniga terapio kaj prevento de agxigxo en la 3000-jaragxa Cxaraka Samhita estas nun konsiderataj kiel bonaj fontoj por moderna esplorlaboro sur tiu kampo.72En Afriko, registaroj oficiale auxspiciis kelkajn klopodojn trovi metodon por kunlaboro inter, aux ecx integrigo de, tradicia kaj moderna medicinoj. Tamen, pro la historiaj rilatoj inter tiuj du sistemoj, pro iliaj malsamaj bazaj konceptoj, kaj pro la fakto, ke la du metodoj estas malfacile kombineblaj, rezultis malmulta sukceso tiurilate. Aliflanke, oni dauxre pli strecxas la fortojn por antauxenigi esploron pri la tradicia medicino kun la celo pligrandigi gxian utilon kiel komplementon al la moderna medicino.En 1976 la registaro de Gabono starigis la Instituton de Tradicia Farmakologio kaj Medicino, kies intencoj inkluzivis la studadon de kuracaj, mangxeblaj kaj venenaj plantoj, kiel ankaux la produktojn kaj procedurojn uzatajn en la tradicia medicino; la kompiladon de racia kaj scienca farmakopeo; la interligadon kaj kunordigadon de la moderna medicino kaj la parto de tradicia medicino akceptita kiel bonfara al la publiko; kaj la atenton al intima kunlaboro inter praktikantoj de ambaux medicin-formoj, kun subteno al tradiciaj perplantaj kuracantoj kiuj pruvigxis kompetentaj. En 1980, Gabono komencis fabriki iujn tradiciajn medikamentojn en pulvoro-formo, kiuj estis ekstraktoj el plantoj uzataj de tradiciaj praktikantoj, kaj kiuj estis jam pruvintaj sian medicinan efikecon.73En Brazilo, farmakologoj detale studas la etiotropajn ecojn de lokaj planto-produktoj, t.e. ilian efikecon kontraux organismoj kiuj kauxzas malsanojn kiaj bilharzio kaj la malsano de Cxagas, kiuj afliktas milionojn da homoj tra la tuta mondo. Bilharzio afliktas dekonon de la brazila popolo kaj ankoraux disvastigxas.KULTURA ESTONTECO POR SANPRIZORGO"La cxefaj ekologia, socia, ekonomia kaj politika agadoj bezonataj por krei subtenajn mediojn inkluzivas komunuman partoprenon kaj plispertigxon de la dungitaro; kaj re-orientadon de sanservoj al preventado kaj antauxenigo."74Dum longa tempo sano estis agadkampo de profesiuloj - la medicina profesio, kaj tio rezultigis situacion en kiu sanproblemoj, male al aliaj gravaj politikaj problemoj, normale ne estis agadafero de la komunumo. Gxi ankaux kontrauxagis la formadon de cxio-inkluziva rigardo al sanproblemoj je la nacia nivelo kaj, kun la ebla escepto de aidoso, gxi kondukis al malgravigo de sanaferoj en naciaj kaj internaciaj evoluigaj agendoj.La kreskanta maladekvateco de ortodoksaj taksoj de sanprizorgo sxajnas indiki bezonon por grandaj sxangxoj en individua, socia, ekonomia kaj media interrilatoj, kiuj postulas transformadon de instituciaj strukturoj kaj potenco-rilatoj, kiel ankaux radikalajn sxangxojn en valorprincipoj kaj vivostilo. Tiajn sxangxojn oni povus stimuli per rapida malcentrigo de la sanprizorga administrado, antaux cxio en evolulandoj kie plej grandas la bezonoj de kamparaj regionoj, kaj oni povus samtempe progresigi la aktivan kunagadon de lokaj komunumoj, pere de kaj registaraj kaj neregistaraj organizajxoj. La rezultanta pli forta partopreno en san-administrado je la loka nivelo neeviteble antauxenigus lokajn memfidon kaj respondecon.Evolulandoj devus komenci aux dauxrigi la reprijugxon kaj sciencan priesploron de siaj medicinaj tradicioj kun la celo kontribui al la publikaj sanbezonoj el siaj propraj tradiciaj intelektaj fontoj. Tia esplorado ankaux havigus al evolulandoj la okazon kontribui al la monda medicina scikono kaj progreso surbaze de siaj propraj fontoj fizikaj (plantoj) kaj kulturaj (tradicia scio). Ekzemple, lastatempa planto-esploro malkasxis la ekziston de gxis nun nekonataj biodinamikaj kombinajxoj, kiujn oni povus ekspluati medicine kaj komerce. Sercxado de kontrauxbakteriaj enzoj en la ekstraktoj de 44 filiko-specoj en Trinidado montris pozitivajn rezultojn en 77% de la ekstraktoj.75 Sukceso en tia esploro povus stimuli fidon en la evolulandoj je siaj propraj fontoj kaj kulturaj tradicioj, kaj je sia kapablo utiligi ilin por la evoluigo de la propraj publikaj sansistemoj, bazitaj sur la pliigxanta rekono, ke gxuste tiuj tradicioj kaj praktikoj iukaze pruvigxas pli tauxgaj ol iuj de la moderna medicino.Lige kun la kreskanta rekono de la valoro de kuracplantoj, la supera ricxeco kaj diverseco de la plantaro en tropikaj landoj havigas al tiuj landoj pli grandan potencialon kaj donas okazon por suda-suda kunlaboro en medicina esplorado kaj sanprizorgo, se oni konsideras ke similaj planto-genroj kaj tropikaj malsanoj aperas en diversaj kontinentoj.