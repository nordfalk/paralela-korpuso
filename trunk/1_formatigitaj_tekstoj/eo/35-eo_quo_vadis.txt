
QUO VADIS? 
ROMANO EL LA TEMPO DE NERO 
ĈAPITRO I 
Petronius vekiĝis apenaŭ ĉirkaŭ tagmezo, kaj kiel ordinare, tre laca. La antaŭan tagon li ĉeestis festenon ĉe Nero, kiu longiĝis ĝis malfrua nokto. De certa tempo lia sano 
komencis malboniĝi. Li mem diris, ke li matene vekiĝas kvazaŭ rigida, nekapabla ordigi siajn pensojn. Sed matena bano 
kaj zorga masaĝado, farata de sklavoj lertaj en tio, iom post 
iom rapidigis la cirkuladon de lia malrapidema sango, vigligis lin, redonis la konscion kaj refortigis tiel, ke el la oleotechium, t.e. la lasta banfako, li eliris ankoraŭ kvazaŭ revivigita, kun okuloj brilantaj de spriteco kaj gajeco, rejunigita, 
vivoplena, eleganta kaj tiel senegala, ke Otho mem ne povus 
kompari sin kun li - kaj vera kiel oni lin nomis - arbiter elegantiarum. 
La publikajn vaporbanejojn li vizitis malofte - nur en esceptaj okazoj, se oni povis tie aŭdi iun admiron vekantan retoron, pri kiu oni parolis en la urbo, aŭ se en la ephebia okazis speciale interesaj luktoj. Cetere li havis en sia insula propran banejon, kiun la fama kompaniano de Severus, Celer, 
plivastigis por li, alikonstruis kaj aranĝis kun tiel eksterordinara gusto, ke laŭ Nero mem ili superis la cezaran, kvankam 
la cezara banejo estis pli granda kaj aranĝita senkompare pli 
lukse. 
Post tiu festeno, dum kiu, enuigita de arlekenado de Vatinius, li partoprenis kun Nero, Lucanus kaj Senecio la diskuton: ĉu virino havas animon - leviĝinte malfrue, li ĝuis, 
kiel ordinare, banon. Du grandegaj banistoj ĵus metis lin sur 
cipresan mensa, kovritan per neĝblanka egipta byssus, kaj per 
manoj, trempitaj en aroma olivoleo, komencis froti lian belforman korpon - kaj li atendis kun fermitaj okuloj, ĝis la varmo de la laconicum kaj la varmo de iliaj manoj transiros en lin 
kaj forigos el li la lacecon. 
Sed post certa tempo li ekparolis kaj, malferminte la okulojn, demandis pri la vetero kaj poste pri la gemoj, kiujn juvelisto Idomen promesis alsendi hodiaŭ, ke li rigardu ilin. 
Montriĝis, ke la vetero estas belega, kun facila vento de la 
Albana montaro, kaj ke la gemojn oni ne alportis. Petronius 
denove duonfermis la okulojn kaj ordonis, ke oni transportu 
lin en la tepidarium - kiam subite de post la kurteno montri- 
ĝis nomenclator, anoncante viziton de juna Marcus Vinicius. 
ĵus veninta el Malgranda Azio. 
Petronius ordonis enlasi la gaston en la tepidarium, kien 
ankaŭ li mem transiris. Vinicius estis filo de lia pli aĝa fratino, kiu antaŭ jaroj edziniĝis kun Marcus Vinicius, konsulo en 
la tempo de Tiberius. La juna Vinicius servis nune sub Corbulo kontraŭ la partoj1, kaj post la fino de la milito revenis en 
la urbon. Petronius havis al li certan inklinon, preskaŭ amemon, ĉar Marcus estis belega kaj atleta junulo, kaj samtempe li sciis gardi certan estetan moderecon en diboĉo, kion 
Petronius estimis super ĉio. 
-Saluton al Petronius, - diris la juna viro, enirante per 
elasta paŝo en la tepidarium; - estu al vi favoraj ĉiuj dioj, precipe Asklepioso kaj Cypria, ĉar sub la gardo de ili ambaŭ nenio malbona povas al vi okazi. 
1 Nomo de gento.
-Bonvenon al vi en Romo, kaj dolĉa estu al vi ripozo post 
la milito, - respondis Petronius, etendante la manon el la ondaj faldoj de mola teksaĵo el carbassus, per kiu li estis ĉirkaŭ- 
volvita. - Kiaj novaĵoj en Armenio, kaj ĉu, estante en Azio, 
vi ne trafis iam en Bitinion? 
Petronius estis iam provincestro de Bitinio, kaj plie, li administris ĝin energie kaj juste. Li prezentis strangan kontraston kun la karaktero de tiu homo, fama pro sia molanimeco 
kaj plezuramo. Tial li volonte rememoris tiun tempon, ĉar ĝi 
estis pruvo, kio li povus kaj scius esti, se plaĉus al li. 
-Mi estis foje en Herakleo, - respondis Vinicius. - Corbulo sendis min tien por venigi helpajn taĉmentojn. 
-Ha, Herakleo! Mi konis tie unu knabinon el Kolĥido, por 
kiu mi fordonus ĉiujn ĉi tieajn eksedzinojn, ne esceptante 
Poppaean. Sed tio estas malnova historio. Rakontu, prefere, 
kio okazas ĉe la parta flanko. Envere enuigas min ĉiuj tiuj 
Vologesoj, Tiridatesoj, Tigranesoj kaj ĉiuj tiuj barbaroj, kiuj, 
kiel diras la juna Arulanus, hejme iras ankoraŭ kvarpiede, kaj 
nur antaŭ ni ŝajnigas sin homoj. Sed nun oni multe parolas 
pri ili en Romo - almenaŭ tial, ke estas danĝere paroli pri io 
alia. 
-Tiu ĉi milito malsukcesas, kaj sen Corbulo ĝi povus iĝi 
malvenka. 
-Corbulo! je Bakĥo! li estas vera dio de milito, vera Marso: granda militestro, kaj samtempe ekscitema, justa kaj malsaĝa. Mi amas lin almenaŭ tial, ke Nero lin timas. 
-Corbulo ne estas malsaĝa. 
-Eble vi pravas, sed cetere tio estas indiferenta. Malsaĝeco, kiel diras Pyrrho, neniel malsuperas saĝecon kaj neniel 
diferencas de ĝi.
Vinicius komencis rakonti pri la milito, sed kiam Petronius 
duonfermis la palpebrojn, la juna viro, vidante lian lacan kaj 
iom malgrasiĝintan vizaĝon, ŝanĝis la temon de la interparolo 
kaj kun certa zorgemo komencis demandi pri lia sano. 
Petronius denove malfermis la okulojn. 
Lia sano!... Ne. Li ne sentis sin sana. Li ankoraŭ ne atingis, 
vere, la staton de la juna Sysena, kiu tiagrade perdis la sentopovon, ke alportata matene en banejon, li demandis: "ĉu mi 
sidas?" Sed li ne estis sana. Vinicius rekomendis lin al la gardado de Asklepioso kaj Cypria. Oni eĉ ne scias, kies filo estis 
tiu Asklepioso: de Arsinoo, aŭ de Koronido, kaj se la patrino 
estas duba, kion diri pri la patro! Kiu povas nun garantii eĉ pri 
sia propra patro! 
En tiu momento Petronius komencis ridi, post kio li daŭrigis: 
-Verdire antaŭ du jaroj mi sendis en Epidaŭron tri dekduojn da vivaj turdoj kaj pokalon da oro, sed ĉu vi scias kial? 
jen mi diris al mi: ĝi helpos aŭ ne helpos, sed certe ne malhelpos. Se homoj ankoraŭ oferdonas al dioj, mi tamen pensas, ke 
ĉiuj rezonas same kiel mi. Ĉiuj, eble krom la mulistoj, kiuj 
dungas sin al vojaĝantoj ĉe Porta Capena. Krom Asklepioso 
mi havis rilatojn ankaŭ kun Asklepiadesoj, kiam lastjare mi 
malsanis iom je la veziko. Ili pasigis por mi noktojn en templo. Mi sciis, ke ili estas trompistoj, sed mi diris al mi: ne 
domaĝe por mi! La mondo bazas sin sur trompo, kaj la vivo 
estas iluzio. Sed oni devas havi tiom da saĝo, por scii distingi inter iluzioj agrablaj kaj malagrablaj. Mi hejtigas mian 
hypocaustum per cedra ligno, surŝutita de ambro, ĉar mi preferas en la vivo belajn odorojn ol malbelajn. Koncerne Cyprian, al kiu vi min ankaŭ rekomendis, mi ĝuis ŝian favoron
tiom, ke mi havas ŝirdolorojn en la dekstra kruro. Sed cetere ŝi estas bona diino! Mi supozas, ke nun, pli aŭ malpli baldaŭ, vi ankaŭ portos ofere blankajn kolombojn al ŝia altaro. 
-Jes, - diris Vinicius. - Ne atingis min la sagoj de la partoj, sed trafis min la pafo de Amoro - tute neatendite, kelkan 
distancon de la urba pordego. 
-Je la blankaj genuoj de Haritoj! Vi rakontos al mi tion en 
libera tempo. 
-Mi venis ĝuste por demandi vian konsilon, - respondis 
Marcus. 
Sed en tiu momento eniris epilatores, kiuj okupiĝis pri Petronius, kaj Marcus, forĵetinte la tunikon, eniris en banujon 
kun mezvarma akvo, ĉar Petronius invitis lin al bano. 
-Ha, mi eĉ ne demandas, ĉu via amo estas reciproka diris Petronius, - rigardante la junan korpon de Vinicius, kvazaŭ skulptitan el marmoro. - Se Lizipo estus vin vidinta, vi 
ornamus nun la Pordegon al Palatino kiel statuo de Herkulo 
en ties juneco. 
La juna viro ridetis kontente kaj komencis subakviĝi en la 
banujo, elplaŭdante ĉe tio abunde la varmetan akvon sur la 
mozaikon, prezentantan Heron en la momento, kiam ŝi petas Dormon pri endormigo de Zeŭso. Petronius observis lin 
per kontenta rigardo de artisto. 
Sed kiam li finis kaj konfidis sin laŭvice al la epilatores, eniris legisto kun bronza skatolo sur la ventro kaj paperaj rulaĵoj 
en la skatolo. 
-Ĉu vi volas aŭskulti? - demandis Petronius. 
-Se ĝi estas via verko, volonte! - respondis Vinicius, - 
sed se ne, mi preferas interparoli. Poetoj nune kaptas homojn 
ĉe ĉiuj stratanguloj.
-Prave. Oni povas preterpasi neniun bazilikon, neniun 
banejon, neniun bibliotekon aŭ librovendejon, ne vidante 
poeton, gestantan kiel simio. Kiam Agrippa venis ĉi tien el 
Oriento, li kredis, ke tio estas frenezuloj. Sed tia estas la nuna 
tempo. La cezaro verkas versaĵojn, do ĉiuj lin imitas. Oni nur 
ne rajtas verki versaĵojn pli bonajn ol la cezaro, kaj pro tio mi 
iom timas pri Lucanus... Sed mi verkas proze, kaj regalas per 
mia prozo nek min mem, nek aliajn. Tio, kion la legisto estis 
legonta, estas la "kodiciloj" de tiu kompatinda Fabricius Vejento. 
-Kial "kompatinda"? 
-Ĉar oni diris al li, ke li imitu Odiseon kaj ne revenu al la 
hejma sojlo ĝis nova decido. Tiu Odiseado estos por li tiom 
pli facila, ke lia edzino ne estas Penelopo. Mi ne bezonas diri 
al vi, ke tiu ago estis malsaĝa. Sed ĉi tie neniu konsideras aferojn alie ol supraĵe. Ĝi estas sufiĉe mizera kaj enuiga libro, 
kiun oni komencis pasie legi nur tiam, kiam la aŭtoro estis 
ekzilita. Nun oni aŭdas de ĉiuj flankoj: "scandala! scandala!" 
kaj povas esti, ke kelkajn historiojn Vejento elpensis, sed mi, 
kiu konas la urbon, mi, kiu konas niajn patres kaj niajn virinojn, certigas vin, ke ĉio tio estas pli pala ol la realeco. Malgraŭ tio ĉiu nun serĉas en la libro sin mem kun timo, kaj konatojn kun plezuro. En la librejo de Avirunus cent skribistoj 
laŭdikte transskribas la libron - ĝia sukceso estas certa. 
-Ĉu ne estas en ĝi viaj aferetoj? 
-Estas, sed la aŭtoro maltrafis, ĉar mi estas kune pli malbona kaj malpli vulgara ol li min prezentis. Vidu, ni jam delonge perdis la senton de tio, kio estas nobla aŭ malnobla, kaj 
al mi mem ŝajnas, ke, dirante le veron, tiu diferenco ne ekzistas, kvankam Seneca, Musonius kaj Thrazeas pretendas, ke ili
ĝin vidas. Al mi estas egale. Je Herkulo! mi diras, kion mi pensas! Sed mi konservis tiun superecon, ke mi scias, kio estas 
malbela, kaj kio estas bela, kaj tion, ekzemple, nia kuprobarba 
poeto, veturigisto, kantisto, dancisto kaj histrio1 ne komprenas. 
-Mi kompatas tamen Fabriciuson! Li estis bona kamarado. 
-Pereigis lin lia ambicio. Ĉiu lin suspektis, neniu bone 
sciis, sed li mem ne povis elteni kaj ĉiuflanken en sekreto disbabilis la aferon. Ĉu vi aŭdis la historion de Ruffinus? 
-Ne. 
-Ni do transiru en la frigidarium, kie ni senvarmiĝos kaj 
kie mi ĝin rakontos al vi. 
Ili transiris en la frigidarium, kie en la mezo ŝprucis fontano, kolorigita pale-roze kaj disportanta la aromon de violoj. Tie, sidiĝinte en niĉoj, kovritaj per silko, ili komencis senvarmiĝi. Dum momento regis silento. Vinicius dum certa 
tempo medite rigardis bronzan faŭnon, kiu, fleksinte nimfon 
trans sian ŝultron, avide serĉis per la buŝo ŝian buŝon. Poste 
li diris. 
-Tiu estas prava. Jen kio estas la plej bona en la vivo. 
-Pli malpli! sed krom tio vi amas militon, kiun mi ne ŝatas, ĉar en tendoj la ungoj fendiĝas kaj ĉesas esti rozkoloraj. 
Cetere ĉiu havas siajn plaĉojn. La Kuprobarba amas kanton, 
precipe sian propran, kaj la maljuna Scaurus sian korintan 
vazon, kiu nokte staras apud lia lito, kaj kiun li kisas, se li ne 
povas dormi. Li forkisis jam ĝiajn randojn. Diru al mi, ĉu vi 
verkas versaĵojn? 
-Ne. Mi neniam kunmetis tutan heksametron. 
1 Aktoro (lat.).
-Ĉu vi ludas liuton kaj kantas? 
-Ne. 
-Ĉu vi ĉarveturas? 
-Mi partoprenis miatempe vetveturojn en Antiokio, sed 
sen sukceso. 
-Do mi estas tute trankvila pri vi. Kaj al kiu partio en la 
hipodromo vi apartenas? 
-Al la Verduloj. 
-Do mi estas tute trankvila, tiom pli, ke vi posedas verdire 
grandan havaĵon, sed ne estas tiel riĉa kiel Pallas aŭ Seneca. 
Ĉar vidu - nun bone estas ĉe ni verki versaĵojn, kanti ĉe liuto, 
deklami kaj vetveturi en cirko, sed ankoraŭ pli bone, kaj precipe pli sendanĝere, estas ne verki versaĵojn, ne ludi, ne kanti 
kaj ne vetveturi en cirko. Kaj plej bone estas scii admiri, se 
tion faras la Kuprobarba. Vi estas bela knabo, do ĉio, kio povas vin minaci, estas eble, ke Poppaea enamiĝos je vi. Sed ŝi 
estas tro sperta por tio. Amon ŝi ĝuis sufiĉe ĉe la du unuaj 
edzoj, kaj ĉe la tria ŝi aspiras ion alian. Ĉu vi scias, ke tiu malsaĝa Otho ĝis nun amegas ŝin freneze... Li vagas tie inter la 
rokoj de Hispanujo kaj sopiras, kaj tiel li perdis la antaŭajn 
kutimojn kaj tiel ĉesis zorgi pri si mem, ke por aranĝi la harojn nun sufiĉas al li tri horoj tage. Kiu povus tion atendi, 
precipe de Otho. 
-Mi komprenas lin, - diris Vinicius. - Sed lialoke mi farus ion alian. 
-Kion nome? 
-Mi formus fidelajn legiojn el la tieaj montaranoj. Bravaj 
soldatoj estas tiuj iberianoj. 
-Vinicius, Vinicius! Mi preskaŭ volus diri, ke vi ne kapablus al tio. Kaj ĉu vi scias, kial? ĉar tiajn aferojn oni faras, sed
ne parolas pri ili, eĉ kondiĉe. Koncerne min, mi lialoke ridus 
je Poppaea, ridus je la Kuprobarba, kaj mi formus legiojn ne 
el iberianoj, sed el iberianinoj. Eventuale mi verkus kelkajn 
epigramojn, kiujn mi cetere al neniu legus kiel la kompatinda Ruffinus. 
-Vi intencis rakonti al mi lian historion. 
-Mi ĝin rakontos al vi en la unctuarium. 
Sed en la unctuarium la atenton de Vinicius okupis io alia, 
nome belegaj sklavinoj, kiuj tie atendis la sinbanintojn. Du el 
ili, negrinoj, similaj al mirindaj statuoj el ebono, komencis 
ŝmiri iliajn korpojn per delikataj aromaĵoj el Arabujo, aliaj, 
frigianinoj lertaj en kombado, tenis en la manoj, molaj kaj 
fleksemaj kiel serpentoj, poluritajn ŝtalajn spegulojn kaj kombilojn, kaj du knabinoj el Koso, similaj simple al diinoj, atendis kiel vestiplicae, ĝis venos le tempo por statusimile faldi la 
togojn de la sinjoroj. 
-Je Zeŭso la Nubkolektanto! - diris Marcus Vinicius. 
Kian elekton vi havas ĉi tie! 
-Mi preferas elekton ol kolekton, - respondis Petronius. 
- Mia tuta familia1 en Romo ne superas kvarcent personojn, 
kaj mi pensas, ke por persona priservado eble nur novriĉuloj 
bezonas pli multajn homojn. 
-Pli belajn korpojn eĉ la Kuprobarba ne posedas, - diris 
Vinicius, disblovante la nazon. 
Je tio ĉi Petronius respondis kun certa amika senzorgeco: 
-Vi estas mia parenco, kaj mi estas nek tiel nekomplezema kiel Bassus, nek tiel pedanta kiel Aulus Plautius. 
Sed Vinicius, aŭdinte la lastan nomon, forgesis momente 
pri la knabinoj el Koso, kaj vive levinte la kapon, demandis: 
1 Hejma sklavaro.
-Kial venis en vian penson Aulus Plautius? Ĉu vi scias, ke 
mi, elartikiginte la manon apud la urbo, pasigis ĉe ili dekkelkajn tagojn? Okazis, ke Plautius alveturis en la momento de 
la akcidento, kaj vidante, ke mi tre suferas, kunprenis min en 
sian hejmon, kaj tie lia sklavo, kuracisto Merio, resanigis min. 
Ĝuste pri tio mi volis kun vi paroli. 
-Kial? Eble vi okaze enamiĝis je Pomponia? Se jes, mi bedaŭras vin: virino nejuna kaj virta! Mi ne povas imagi pli malbonan kuntrafon de cirkonstancoj ol tio. Brrr! 
-Ne je Pomponia - eheu! - diris Vinicius. 
-Je kiu do? 
-Se mi mem scius, je kiu? Sed mi eĉ ne scias bone ŝian 
nomon: Ligia, ĉu Callina? Oni nomas ŝin hejme Ligia, ĉar ŝi 
devenas el la nacio de la ligoj1, sed ŝi havas sian barbaran nomon: Callina. Stranga estas la domo de Plautius: svarmoplena kaj senbrua kiel la boskoj en Subiako. Dum dekkelkaj tagoj mi ne sciis, ke tie loĝas diino. Sed foje, je tagiĝo, mi ekvidis 
ŝin, lavanta sin en la ĝardena fontano. Kaj mi ĵuras je la ŝaŭ- 
mo, el kiu naskiĝis Afrodito, ke la radioj de la matenruĝo trabrilis ŝian korpon. Mi pensis, ke kiam la suno leviĝos, ŝi solviĝos antaŭ mi en lumo, kiel solviĝas ĉielruĝo. De tiu tempo 
mi vidis ŝin dufoje, kaj ankaŭ de tiu tempo mi ne konas trankvilon, mi ne havas aliajn dezirojn, mi ne volas scii, kion povas doni al mi la urbo, mi ne volas virinojn, nek oron, mi ne 
volas korintajn kupraĵojn, nek sukcenon, nek perlamoton, 
nek vinon, nek festenojn, mi nur volas Ligian. Mi diras al vi 
sincere, Petronius, ke mi sopiras je ŝi, kiel la Dormo, prezentita sur la mozaiko en via tepidarium, sopiris je Pasiteo, mi 
sopiras dum tutaj tagoj kaj noktoj. 
1 Nomo de gento.
-Se ŝi estas sklavino, aĉetu ŝin. 
-Ŝi ne estas sklavino. 
-Kio ŝi estas do? Liberigitino de Plautius? 
-Neniam estinte sklavino, ŝi ne povis esti liberigita. 
-Sekve? 
-Mi ne scias: reĝa filino, aŭ io simila. 
-Vi interesas min, Vinicius. 
-Sed se vi volos min aŭskulti, mi kontentigos vian intereson. La historio ne estas tro longa. Vi eble persone konis Vannuson, la reĝon de la svevoj, kiu, ekzilita el sia patrujo, dum 
longa tempo restis en Romo, kaj eĉ famiĝis per feliĉa kubludado kaj per bona veturigado. La cezaro Drusus ree surtronigis lin. Vannius, kiu estis efektive brava homo, en la komenco regis bone kaj sukcese militis, sed poste li komencis 
rabi per ĉiuj manieroj, ne nur de la najbaroj, sed ankaŭ de la 
propraj svevoj. Tiam Vangio kaj Sido, liaj du nevoj kaj filoj de 
Vibilius, la reĝo de la hermanduroj, decidis devigi lin denove iri en Romon... provi la feliĉon en kubludado. 
-Mi memoras, tio estis en la tempo de Claudius, antaŭ 
nelonge. 
-Jes! Eksplodis milito. Vannius helpvokis la jazigojn, kaj 
liaj simpatiaj nevoj la ligojn, kiuj, aŭdinte ion pri la riĉaĵoj de 
Vannius kaj allogitaj per espero de militraboj, venis en tia 
nombro, ke la cezaro Claudius mem komencis timi pri la 
apudlima paco. Claudius ne volis miksi sin en la militojn de 
la barbaroj, li tamen skribis al Atelius Hister, kiu komandis la 
apuddanuban legion, ke li zorge atentu la sorton de la milito kaj ne permesu konfuzi nian pacon. Tiam Hister postulis 
de la ligoj, ke ili promesu ne transpaŝi nian limon, kion ili ne 
nur konsentis, sed donis garantiulojn, inter kiuj troviĝis la
edzino kaj filino de ilia militestro... Vi scias ja, ke la barbaroj militiras kun siaj edzinoj kaj infanoj... Kaj jen mia Ligia 
estas la filino de tiu militestro. 
-Kiel vi eksciis tion? 
-Aulus Plautius mem rakontis ĝin al mi. La ligoj efektive 
ne transpasis tiam nian limon, sed la barbaroj venas kiel uragano, kaj forkuras kiel uragano. Tiel ankaŭ malaperis la ligoj 
kun siaj uraj kornoj sur la kapoj. Ili venkis la svevojn kaj jazigojn de Vannius, sed ilia reĝo pereis, kaj ili foriris kun rabaĵoj, lasante la garantiulojn ĉe Hister. La patrino baldaŭ 
mortis, kaj ne sciante, kion fari kun la infano, Hister forsendis ŝin al la provincestro de la tuta Germanujo, Pomponius. 
Tiu ĉi, fininte la militon kontraŭ la kattoj, revenis Romon, kie, 
kiel vi scias, Claudius permesis al li soleni la triumfon. La knabino paŝis tiam post la ĉaro de la venkinto, sed kiam la soleno finiĝis, siavice Pomponius ne sciis, kion fari kun ŝi, ĉar oni 
ne povis trakti la garantiulinon kiel militkaptitinon, kaj fine 
li donis ŝin al sia fratino, Pomponia Graecina, la edzino de 
Plautius. En ilia domo, kie ĉiuj estas virtaj, komencante de la 
gemastroj, kaj finante per dombirdoj en la birdejo, ŝi plenkreskis, bedaŭrinde tiel virta kiel Graecina mem, kaj tiel belega, ke eĉ Poppaea aspektus apud ŝi kiel aŭtuna figo apud 
hesperida pomo. 
-Kaj? 
-Kaj mi ripetas al vi, ke de kiam mi vidis, kiel la sunradioj 
trabrilis ŝian korpon ĉe la fontano, mi enamiĝis je ŝi freneze. 
-Ŝi estas do tiel diafana kiel petromizo, aŭ juna sardino? 
-Ne ŝercu, Petronius, kaj se vin erarigas la facileco, kun 
kiu mi mem parolas pri mia pasio, sciu, ke sub helkolora vesto ofte profundaj vundoj sin kaŝas. Mi devas diri al vi ankaŭ,
ke, revenante al Azio, mi dormis unu nokton en templo de 
Mopsuso por havi aŭguran sonĝon. Kaj en la sonĝo aperis 
antaŭ mi Mopsuso mem kaj antaŭdiris, ke en mia vivo granda 
ŝanĝo okazos pro amo. 
-Mi aŭdis, kiel Plinius diris, ke li ne kredas je la dioj, sed 
kredas je sonĝoj, kaj eble li pravas. Miaj ŝercoj ankaŭ ne malhelpas al mi pensi kelkfoje, ke efektive ekzistas nur unu dia 
estaĵo, pratempa, ĉiopova, krea - Venus Genitrix. Ŝi kunigas 
la animojn, ŝi kunigas la korpojn kaj aĵojn. Eroso eligis la 
mondon el ĥaoso. Ĉu li faris bone, tio estas alia demando, sed 
ĉar tiel estas, ni devas konfesi lian potencon, kvankam ni rajtas ne beni ĝin... 
-Ha, Petronius, pli facile estas filozofi ol doni bonan konsilon. 
-Diru al mi, kion ĝuste vi volas? 
-Mi volas havi Ligian. Mi volas, ke miaj brakoj, kiuj nun 
ĉirkaŭas nur aeron, povu ĉirkaŭi ŝin kaj alpremi al la brusto. 
Mi volas spiri per ŝia spiro. Se ŝi estus sklavino, mi donus por 
ŝi al Aulus cent knabinojn kun piedoj blankigitaj per kalko, 
signe ke ili estas unuafoje vendataj. Mi volas havi ŝin en mia 
domo tiel longe, ĝis mia kapo estos blanka kiel la pinto de 
Sorakto en vintro. 
-Ŝi ne estas sklavino, sed cetere ŝi apartenas al la familia 
de Plautius, kaj ĉar ŝi estas forlasita infano, oni povas konsideri ŝin alumna. Plautius povus ŝin cedi al vi, se li volus. 
-Vi evidente ne konas Pomponian Graecinan. Cetere ili 
ambaŭ amas ŝin kiel propran infanon. 
-Pomponian mi konas. Vera cipreso. Se ŝi ne estus edzino de Aulus, oni povus dungi ŝin kiel ploristinon. De la morto 
de Julia ŝi ne demetis la nigran stola, kaj entute ŝi aspektas,
kvazaŭ ŝi estus jam dumvive paŝanta sur kampo surkreskita 
de asfodeloj. Plie, ŝi estas univira, do inter niaj virinoj, eksedziniĝantaj kvar aŭ kvinfoje, ŝi estas samtempe fenikso. Sed 
aŭskultu! ĉu vi aŭdis, ke la fenikso laŭdire vere elkoviĝis nun 
en la supra Egipto, kio okazas al ĝi ne pli ofte ol unufoje dum 
kvincent jaroj? 
-Petronius, Petronius! Pri la fenikso ni babilos alifoje. 
-Kion mi diru al vi, mia Marcus. Mi konas Auluson Plautiuson, kiu, kvankam li mallaŭdas mian vivmanieron, havas 
al mi certan simpation, kaj eble eĉ estimas min pli ol aliajn, 
ĉar li scias, ke mi neniam estis denuncisto, kiel ekzemple Domitius Afer, Tigellinus kaj la tuta bando da amikoj de Ahenobarbus. Krom tio, ne ŝajnigante min stoiko, mi tamen plurfoje 
malaprobis tiajn agojn de Nero, je kiuj Seneca kaj Burrhus 
fermetis la okulojn. Se vi kredas, ke mi povas ion atingi por 
vi ĉe Aulus, mi estas preta servi al vi. 
-Mi kredas, ke vi povas. Vi havas influon je li, kaj krom tio 
via menso abundas je neelĉerpeblaj rimedoj. Se vi esplorus la 
situacion kaj parolus kun Plautius. 
-Vi trotaksas mian influon kaj spritecon, sed se en tio 
konsistas la afero, mi parolos kun Plautius tuj, kiam ili revenos en la urbon. 
-Ili revenis antaŭ du tagoj. 
-Ni iru do en la triclinium, kie nin atendas matenmanĝo, 
kaj poste, fortiĝinte, ni ordonos porti nin al Plautius. 
-Ĉiam vi estis kara al mi, - respondis vive Vinicius, - sed 
nun mi simple starigos inter miaj laroj1 vian statuon tiel belan, kiel ĉi tiu - kaj dediĉos al ĝi oferojn. 
1 Gardaj spiritoj
Dirinte tion, li turnis sin al la statuoj, kiuj ornamis unu tutan flankon de la aromplena halo. 
Poste li aldonis: 
-Je la lumo Helioso! Se la dia Aleksandro estis simila al vi 
- oni ne miru je Heleno! 
Kaj en tiu ekkrio estis tiom da sincereco, kiom da flato. Ĉar 
Petronius, kvankam pli aĝa kaj malpli atleta, estis eĉ pli bela 
ol Vinicius. La virinoj en Romo admiris ne nur lian flekseman 
menson kaj la guston, pro kiu li gajnis la titolon de arbitro de 
eleganteco - sed ankaŭ lian korpon. Tiu admiro estis videbla eĉ sur la vizaĝoj de la du knabinoj el Koso, nun faldantaj 
lian togon, el kiuj unu, nomata Eunice, kaŝe lin amanta, rigardis en liajn okulojn humile kaj admire. 
Sed li eĉ tion ne atentis, nur, ridetinte al Vinicius, citis responde la esprimon de Seneca pri la virinoj: 
-Animal impudens... k.t.p. 
Kaj poste, metinte la brakon ĉirkaŭ liajn ŝultrojn, li elkondukis lin al la triclinium. 
En la unctuarium la du grekaj knabinoj, la frigianinoj kaj la 
du negrinoj komencis ordigi la epilichnia kun aromaĵoj. Sed 
en la sama momento de post la flankentirita kurteno de la frigidarium montriĝis la kapoj de la banistoj kaj aŭdiĝis mallaŭ- 
ta: "sss!" - kaj responde al tio unu el la grekinoj, la frigianinoj kaj la du etiopaj knabinoj, saltkurinte, rapidege malaperis post la kurteno. En la banejo komenciĝis momentoj de 
petolo kaj volupto, kiujn la inspektoro ne malpermesis, ĉar li 
mem ofte partoprenis en similaj diboĉoj. Cetere ankaŭ Petronius suspektis tion, sed ĉar li estis homo indulgema kaj nevolonte punis, li rigardis tion per duonfermitaj okuloj. 
En la unctuarium restis sole Eunice. Dum certa tempo ŝi
aŭskultis la voĉojn kaj ridojn, direktantajn sin for al la laconicum, fine, preninte la tabureton inkrustitan per sukceno kaj 
eburo, sur kiu antaŭ momento sidis Petronius, ŝi alŝovis ĝin 
atente al lia statuo. 
La unctuarium estis plena de sunlumo kaj koloroj, brilantaj de la ĉielarkaj marmoroj, per kiuj estis korvritaj la muroj. 
Eunice suriris la tabureton - kaj, troviĝinte samalte kun la 
statuo, ŝi subite ĵetis la brakojn ĉirkaŭ ĝian kolon, - poste ŝi 
forĵetis malantaŭen siajn orajn harojn, kaj, alŝovinte sian rozkoloran korpon al la blanka marmoro, komencis ekstaze premi la buŝon al la malvarmaj lipoj de Petronius.
ĈAPITRO II 
Post la tiel nomata matenmanĝo, al kiu la du kamaradoj 
sidiĝis tiam, kiam ordinaraj mortemuloj estis jam longe 
post la posttagmeza prandium, Petronius proponis mallongan 
dormon. Laŭ li la tempo estis ankoraŭ tro frua por fari vizitojn. Estas vere homoj, kiuj komencas viziti konatojn je sunleviĝo, kaj plie konsideras tiun kutimon malnova, roma. Sed 
li, Petronius, konsideras ĝin barbara. La posttagmezaj horoj 
estas la plej konvenaj, sed ne pli frue ol la suno transiras al la 
templo de Jovo la Kapitola kaj komencas brili deflanke sur 
Forumon. En aŭtuno ordinare estas ankoraŭ tre varme, kaj la 
homoj volonte dormas post la manĝo. Intertempe agrable 
estas aŭskulti la murmuradon de la fontano en la atrium, kaj 
post la nepra paŝmilo dormi iomete en la ruĝa lumo, penetranta tra purpura, duone surtirita velarium. 
Vinicius konfesis liajn vortojn pravaj, kaj ili komencis promeni, en senzorga maniero parolante pri tio, kio okazas sur 
Palatino kaj en la urbo, kaj iom filozofante pri la vivo. Poste 
Petronius iris en cubiculum, sed li ne dormis longe. Duonhoron poste li eliris, kaj, ordoninte alporti al si verbenon, komencis ĝin flari kaj froti per ĝi siajn manojn kaj tempiojn. 
-Vi ne imagas, - li diris, - kiel tio vigligas kaj freŝigas. 
Nun mi estas preta. 
Portilo atendis jam delonge, do ili sidiĝis kaj ordonis porti sin al Vicus Patricius, al la domo de Aulus. La insula de Petronius trovis sin sur la suda deklivo de Palatino, apud la t. n. 
Carinae, kaj tiel la plej mallonga vojo estus malsupre de Forum, sed ĉar Petronius volis ĉe tiu okazo viziti la juveliston 
Idomen, li ordonis, ke oni portu ilin tra Vicus Apollinis kaj 
Forum al Vicus Sceleratus, ĉe kies angulo estis multegaj ĉiuspecaj vinejoj. 
Grandegaj negroj levis la portilon kaj ekiris, antaŭataj de 
sklavoj, nomataj pedisequi. Petronius dum certa tempo silente 
levis siajn manojn, aromajn per verbeno, al la nazo, kaj ŝajnis mediti pri io. Post momento li diris: 
-Venis al mi la ideo, ke se via arbara nimfo ne estas sklavino, ŝi povus forlasi la domon de Plautius kaj translokiĝi en 
la vian. Vi ĉirkaŭigus ŝin per amo kaj surŝutus per riĉaĵoj, kiel 
mi mian adoratan Chrysothemison, kiu, inter ni dirante, tedas min jam almenaŭ same kiel mi ŝin. 
Markus skuis la kapon. 
-Ne? - demandis Petronius. - En plej malbona okazo la 
afero venus antaŭ la cezaron, kaj vi povas esti certa, ke eĉ nur 
dank' al mia influo nia Kuprobarba favorus vian flankon. 
-Vi ne konas Ligian, - respondis Vinicius. 
-Lasu do min demandi, ĉu vi ŝin konas pli ol laŭvide? Ĉu 
vi parolis al ŝi? Ĉu vi konfesis al ŝi vian amon? 
-Mi vidis ŝin unue ĉe la fontano, kaj poste mi ankoraŭ 
dufoje renkontis ŝin. Memoru, ke dum mia restado en la domo de Aulus mi loĝis en flanka pavilono, destinita por gastoj, 
kaj, havante elartikigitan manon, mi ne povis partopreni la 
komunajn manĝojn. Nur vespere, antaŭ la tago, por kiu mi 
anoncis mian forveturon, mi renkontis Ligian ĉe la vespermanĝo - kaj mi povis diri al ŝi eĉ ne unu vorton. Mi devis aŭ- 
skulti Auluson, kiu rakontis pri siaj venkoj en Britujo, kaj
poste pri la ruino de la malgrandaj bienoj en Italujo, kiun 
ankoraŭ Licinius Stolo penis kontraŭagi. Entute mi ne scias, 
ĉu Aulus kapablas paroli pri io alia, kaj ne pensu, ke ni sukcesos tion eviti, se nur vi ne preferas aŭskulti pri la malharditeco de la nuna tempo. Ili havas en siaj birdejoj fazanojn, 
sed ne manĝas ilin, akceptinte la principon, ke formanĝo de 
ĉiu fazano proksimigas la finon de la roma potenco. La duan 
fojon mi renkontis ŝin apud ĝardena cisterno, tenanta en la 
mano ĵus elŝiritan kanon, kies tufan finon ŝi trempis en la 
akvo kaj surŝprucis la iridojn kreskantajn ĉirkaŭe. Rigardu 
miajn genuojn. Je la ŝildo de Heraklo, mi diras al vi, ke ili ne 
tremis, kiam kontraŭ niajn maniplojn iris, muĝante, la hordoj de partoj - sed ili tremis ĉe tiu cisterno. Kaj konfuzita kiel 
infano, kiu ankoraŭ portas bulla ĉe la kolo, nur per la okuloj 
mi petegis kompaton, longe ne povante eldiri eĉ vorton. 
Petronius rigardis lin kun certa envio. 
-Feliĉulo! - li diris, - se eĉ la mondo kaj la vivo estus plej 
malbonaj, restos en ili unu eterna bono - la juneco! 
Kaj post momento li demandis. 
-Ĉu vi ne alparolis ŝin? 
-Jes. Rekonsciiĝinte iom, mi diris, ke mi revenas el Azio, 
ke mi elartikigis la manon apud la urbo kaj multe suferis, sed 
nun, kiam mi devas forlasi tiun gastaman domon, mi vidas, 
ke suferado ĉi tie pli valoras ol aliloke ĝojo, malsano pli ol aliloke sano. Ŝi aŭskultis miajn vortojn ankaŭ konfuzita, desegnante ion per la kano sur la safrana sablo. Poste ŝi levis la 
kapon, ankoraŭ foje rigardis tiujn faritajn signojn, ankoraŭ 
foje min, kvazaŭ volante ion demandi - kaj subite ŝi forkuris, kiel hamadriado de malsprita faŭno. 
-Ŝi certe havas belegajn okulojn.
-Kiel maro - kaj mi dronis en ili, kiel en maro. Kredu al 
mi, ke Arĥipelago estas malpli blua. Momenton poste alkuris la malgranda Plautius kaj komencis ion demandi. Sed mi 
ne komprenis, kion li diris. 
-Ho Ateno! - ekkriis Petronius, - forprenu la kovraĵon, 
per kiu Eroso kovris la okulojn de ĉi tiu knabo - aŭ li rompos al si la kapon kontraŭ kolono en la templo de Venuso. 
Kaj li turnis sin al Vinicius: 
-Ho, vi printempa burĝono sur la arbo de la vivo, vi unua 
verda branĉeto de vinberujo! Mi devus, anstataŭ al Plautius, 
portigi vin al Gelotius, kiu havas lernejon por knaboj, ne havantaj scion pri la vivo. 
-Kion vi ĝuste volas de mi? 
-Kaj kion ŝi desegnis sur la sablo? Ĉu ne la nomon de 
Amoro, ĉu ne koron, trapafitan per lia sago, aŭ ion similan, 
laŭ kio vi povus konjekti, ke satirusoj jam flustris en la orelon de tiu nimfo diversajn sekretojn de la vivo? Kiel vi povis 
ne rigardi tiujn signojn? 
-De pli longe mi portas togon ol vi pensas, - diris Vinicius, - kaj antaŭ ol alkuris la malgranda Aulus, mi atente rigardis tiujn signojn. Mi ja scias, ke en Grekujo kaj en Romo 
knabinoj ofte skribas sur sablo konfesojn, kiujn ne volas eldiri 
iliaj buŝoj... Sed divenu, kion ŝi desegnis? 
-Se ion alian ol mi diris, mi ne divenos. 
-Fiŝon. 
-Kion vi diras? 
-Mi diras: fiŝon. Ĉu ĝi devis signifi, ke en ŝiaj vejnoj ĝis 
nun malvarma sango fluas? - mi ne scias! Sed vi, kiu min 
nomis printempa burĝono sur la arbo de la vivo, scios sendube klarigi tiun signon pli bone?
-Carissime? Tian demandon faru al Plinius. Li havas scion 
pri la fiŝoj. Se la maljuna Apicius vivus ankoraŭ, eble li ankaŭ 
povus ion diri al vi pri tio, ĉar li formanĝis dum sia vivo pli da 
fiŝoj ol povas enteni samtempe la Neapola golfo. 
Sed la plua interparolo rompiĝis, ĉar oni enportis ilin en 
svarmoplenajn stratojn, kie ĝin malhelpis la homa bruado. 
Tra Vicus Apollinis ili direktis sin al Forum Romanum, kie en 
bela vetero, antaŭ subiro de la suno, kunvenis amasoj da senfaremaj urbanoj por promeni inter la kolonoj, rakonti novaĵojn kaj aŭskulti ilin, vidi portatajn portilojn kun eminentuloj, fine eniri vendejojn de juvelistoj, librovendejojn, negocejojn, kie oni ŝanĝis monon, vendejojn de ŝtofoj, de bronzaĵoj, 
kaj ĉiajn aliajn, kiuj trovis sin amase en la domoj, okupantaj 
la flankon de la placo kontraŭ Kapitolo. La duono de Forumo, 
kuŝanta senpere sub la kastelaj abruptaĵoj, estis jam dronanta 
en ombro, dum la kolonoj de la pli alte starantaj temploj oris 
ankoraŭ en lumo kaj bluo. Tiuj, kiuj kuŝis pli malalte, ĵetis 
longformajn ombrojn sur la marmorajn platojn, kaj ĉie ili 
estis tiel multaj, ke la rigardo inter ili perdis la vojon, kiel en 
arbaro. Ŝajnis, ke tiuj konstruaĵoj kaj kolonoj kvazaŭ sufokas 
sin unu inter aliaj. Ili levis sin en tavoloj, vico super vico, etendis sin dekstren kaj maldekstren, atakis la deklivojn, premis 
sin al la kastela murego aŭ unu al aliaj, simile al pli kaj malpli grandaj, pli kaj malpli dikaj, oretaj kaj blankaj trunkoj, jen 
florantaj sub la arkitravoj per akantaj floroj, jen volvitaj en 
jonstilajn kornojn, aŭ finitaj per simpla, dorisa kvadrato. Super tiu arbaro brilis koloraj triglifoj, el timpanoj elstaris skulptitaj figuroj de dioj, de suproj flugilhavaj kvadrigoj kvazaŭ 
volis levi sin en aeron, en tiun bluon, kiu flugpendis trankvile 
super tiu urbo de temploj. En la mezo de la placo kaj rande
fluis rivero da homoj: amasoj promenis sub la arkadoj de la 
baziliko de Julio Cezaro, amasoj sidis sur la ŝtuparo de Kastoro kaj Polukso kaj svarmis apud la templeto de Vesto, similaj 
sur tiu grandega marmora fono al diverskoloraj aroj da papilioj aŭ skaraboj. De supre, per la grandegaj ŝtupoj, flanke de 
la templo, dediĉita "Jovi optimo maximo", alfluis novaj ondoj. 
Ĉe Rostra oni aŭskultis iujn hazardajn parolantojn; tie kaj ie 
aŭdiĝis krioj de stratvendistoj, vendantaj fruktojn, vinon aŭ 
akvon, miksitan kun figsuko, de trompistoj, rekomendantaj 
mirindajn kuracilojn, de aŭguristoj, trovistoj de kaŝitaj trezoroj, klarigistoj de sonĝoj. Kelkloke kun la bruo de interparoloj kaj alvokoj miksis sin sonoj de sistra1, de egipta sambuca1 
aŭ de grekaj flutoj. Kelkloke malsanuloj, piuloj aŭ ĉagrenitoj 
portis oferojn en templojn. Inter la homoj, sur la ŝtonaj platoj, amasiĝis aretoj da kolomboj, avidaj je la oferaj grajnoj, 
similaj al moviĝemaj, diverskoloraj kaj malhelaj makuloj, foje 
leviĝante supren kun laŭta flugilklakado, kaj jen falante sur 
lokojn, liberigitajn de la homamaso. De tempo al tempo la 
svarmantaj aroj disiĝis antaŭ portiloj, en kiuj oni vidis subtilajn virinajn vizaĝojn aŭ kapojn de senatanoj kaj kavaliroj, 
kun trajtoj kvazaŭ rigidaj kaj lacaj de vivpenado. La diverslingva amaso laŭte ripetis iliajn nomojn, aldonante kromnomojn, mokojn aŭ laŭdojn. Inter senordaj grupoj de tempo al 
tempo trapuŝis sin, marŝante mezurpaŝe, taĉmentoj da soldatoj aŭ vigiloj2, gardantaj la stratan ordon. La grekan lingvon 
oni aŭdis ĉirkaŭe same ofte kiel la latinan. 
Vinicius, kiu jam longe ne estis en la urbo, rigardis kun 
certa scivolo tiun homan svarmantaron kaj tiun Forum Ro- 
1 Muzikaj instrumentoj. 
2 Urbaj gardistoj.
manum, regantan la ondaron de la mondo, kaj samtempe tiel 
de ĝi superverŝitan, ke Petronius, kiu penetris la penson de 
sia kunulo, nomis ĝin "la nesto de kviritoj - sen kviritoj". 
Efektive, la indiĝena elemento preskaŭ perdis sin en tiu amasego, konsistanta el ĉiuj rasoj kaj nacioj. Oni vidis tie etiopojn, 
blondharajn grandegulojn el la malproksima Nordo, britojn, 
gaŭlojn kaj germanojn, oblikvokulajn loĝantojn de Seriko, 
homojn el apud Eŭfrato kaj homojn el apud Induso, kun barboj pentritaj brikkolore, sirianojn el apud la bordoj de Oronto, kun okuloj nigraj kaj dolĉaj, sekajn kiel osto, loĝantojn de 
la arabaj dezertoj, kavbrustajn judojn, egiptanojn kun eterna 
indiferenta rideto sur la vizaĝoj, kaj numidojn, kaj afrojn, 
grekojn el Greklando, kiuj egale kun la romanoj regis la urbon, sed regis per scienco, arto, saĝo kaj ruzo, grekojn el la 
insuloj kaj el Malgranda Azio, kaj el Egipto, kaj el ltalujo, kaj 
el Narbona Gaŭlujo. En la amaso de sklavoj kun truitaj oreloj ne mankis ankaŭ liberaj, nenionfarantaj indiĝenoj, kiujn 
la cezaro amuzis, nutris kaj eĉ vestis, kaj liberaj fremdlandanoj, kiujn logis en la grandegan urbon facileco de la vivo kaj 
esperoj de favoro de Fortuno; ne mankis stratvendistoj kaj 
pastroj de Serapiso kun palmaj branĉoj en la manoj, kaj pastroj de Izido, sur kies altarojn oni portis pli da oferoj ol en la 
templon de Kapitola Jovo, - kaj pastroj de Cibelo, tenantaj 
en la manoj orajn rizherbojn, kaj pastroj de migrantaj dioj, 
kaj orientaj dancistinoj kun helkoloraj mitroj, kaj vendistoj de 
amuletoj, kaj dresistoj de serpentoj, kaj haldeaj magiistoj, kaj 
fine homoj sen ia okupo, kiuj ĉiusemajne venis peti grenon el 
la apudtibraj grenejoj, batalis pro loteriaj biletoj en cirkoj, 
pasigis noktojn en senĉese falantaj domoj en la transtibra 
kvartalo, kaj tagojn sunajn kaj varmajn en kriptoportikoj, en
malpuraj manĝejoj en Suburra, sur la ponto de Milvius aŭ antaŭ insulae de riĉuloj, kie de tempo al tempo oni ĵetis al ili 
restaĵojn, lasitajn post manĝo de sklavoj. 
Petronius estis bone konata al tiuj amasoj. La orelojn de 
Vinicius atingis senĉese: "Hic est!" ("jen li!") Oni amis lin pro 
lia malavareco, kaj lia populareco kreskis, de kiam oni sciis, 
ke li pledis antaŭ la cezaro kontraŭ la mortkondamno, verdiktita je la tuta familia, t.e. ĉiuj, sendiference de la sekso kaj 
aĝo, sklavoj de prefekto Pedanius Secundus, tial, ke unu el ili 
mortigis tiun kruelulon en momento de malespero. Petronius 
verdire laŭte ripetis, ke tio estis al li indiferenta, kaj ke li pledis antaŭ le cezaro nur private, kiel arbiter elegantiarum, kies 
estetikajn sentojn indignis tiu barbara buĉo, inda je iaj scitoj, 
ne je romanoj. Malgraŭ tio la popolo, kiu indigniĝis pro la 
buĉo, amis de tiu tempo Petroniuson. 
Sed li ne atentis tion. Li memoris, ke tiu ĉi popolo amis 
ankaŭ Britannicuson, kiun Nero venenigis, kaj Agrippinan, 
kiun li ordonis murdi, kaj Octavian, kiun oni sufokis sur Pandataria, antaŭe malferminte ŝiajn vejnojn en varmega vaporo, kaj Rubeliuson Plautuson, kiu estis ekzilita, kaj Thiaseason, al kiu ĉiu morgaŭo povis alporti mortverdikton. La amon 
de la popolo oni povis pli ĝuste konsideri malbona aŭguro, 
kaj la skeptika Petronius estis samtempe superstiĉa. La amason li malestimis duoble: kiel aristoktato kaj kiel estetikulo. 
Homoj, odorantaj rostitan fabon, kiun ili portis ĉebruste, kaj 
krom tio senĉese raŭkaj kaj ŝvitantaj de morao-ludado ĉe 
stratanguloj kaj peristiloj, ne indis, antaŭ liaj okuloj, la nomon 
de homoj. 
Respondante do nek aplaŭdojn, nek kisojn, de tie kaj ie 
sendatajn al li per gestoj, li rakontis al Marcus la aferon de
Pedanius, mokante ĉe tio la ŝanĝemon de la strata aĉularo, 
kiu, tagon post la danĝera ekscito, aplaŭdis Neron, traveturantan al la templo de Jovo Statoro. Sed antaŭ la librovendejo de Avirunus li ordonis halti, kaj, elirinte, aĉetis multornaman manusktipton, kiun li transdonis al Vinicius. 
-Jen donaco por vi, - li diris. 
-Dankon! - respondis Vinicius. Poste, rigardinte la titolon, li demandis: 
-Satyricon? Io nova. Kiu ĝin verkis? 
-Mi. Sed mi ne volas imiti Ruffinuson, kies historion mi 
intencis al vi rakonti, nek Fabriciuson Vejenton: tial neniu 
tion scias, kaj vi al neniu diru. 
-Vi ja diris, ke vi ne verkas versaĵojn, - diris Vinicius, - 
kaj ĉi tie mi vidas prozon, dense interplektitan kun ili. 
-Kiam vi legos, atentu speciale la festenon ĉe Trimalchio. 
Koncerne versaĵojn - ili naŭzas min, de kiam Nero verkas 
eposon. Vidu, Vitulius, volante senpezigi la stomakon, uzas 
eburan bastoneton, kiun li enŝovas en la gorĝon; aliaj helpas 
sin per fenikopteraj plumoj, trempitaj en olivoleo aŭ timiana 
dekoktaĵo - kaj mi legas poeziaĵojn de Nero - kaj la efiko 
estas tuja. Mi povas ilin poste laŭdi, se ne kun pura konscienco, almenaŭ kun pura stomako. 
Tion dirinte, li haltigis la portilon antaŭ la vendejo de la 
juvelisto Idomen, kaj, priparolinte kun li la aferon de la gemoj, ordonis porti la portilon rekte al la domo de Aulus. 
-Envoje mi rakontos al vi por montri, kion signifas la aŭ- 
tora ambicio, la historion de Ruffinus. 
Sed antaŭ ol li ĝin komencis, ili eniris sur Vicus Patricius 
kaj baldaŭ troviĝis antaŭ la hejmo de Aulus. Juna kaj forstatura ianitor malfermis al ili la pordon kondukantan al ostium,
super, kiu pigo, fermita en kaĝo, krie salutis ilin per la vorto 
salve! 
Trapasante el la dua vestiblo, nomata ostium, en la ĝustan 
atrium, Vinicius diris: 
-Ĉu vi rimarkis, ke la pordisto ĉi tie estas sen katenoj? 
-Ĝi estas stranga domo, - respondis duonvoĉe Petronius. - Vi scias verŝajne, ke oni suspektis Pomponian Graecinan pri konfesado de orienta superstiĉo, kiu konsistas en 
adorado de iu Chrestos. Ŝajnas, ke tiun servon faris al ŝi Crispinilla, kiu ne povas pardoni al Pomponia, ke unu edzo sufiĉis 
al ŝi por la tuta vivo. - Univira!... Eĉ plado da agarikoj el 
Noriko ne estas hodiaŭ tia maloftaĵo en Romo. Ŝi estis juĝata de hejma tribunalo. 
-Vi pravas, ke ĝi estas stranga domo. Mi rakontos al vi 
poste, kion mi ĉi tie aŭdis kaj vidis. 
Dume ili troviĝis en la atrium. Sklavo estranta ĝin, atriensis, sendis alian, nomata nomenclator, por anonci la alvenon 
de la gastoj, kaj samtempe servistoj alŝovis al ili seĝojn kaj 
piedbenketojn. Petronius, kiu, imagante, ke en ĉi tiu severa 
domo regas ĉiama malgajeco, neniam estis ĉi tie, rigardis ĉirkaŭen kun certa miro kaj kvazaŭ kun seniluziiĝo, ĉar la atrium impresis pli ĝuste gaje. De supre, tra granda malfermaĵo, 
enfalis kolono da hela lumo, splitanta sin en mil fajrerojn sur 
fontano. Kvadrata lageto kun fontano en la mezo, nomata 
impluvium, destinita por akcepti pluvon enfalanta dum malbela vetero, estis ĉirkaŭita de anemonoj kaj lilioj. Speciale liliojn oni videble amis en tiu ĉi domo, ĉar ili estis tie grandare, 
blankaj, kaj ruĝaj kaj fine safirbluaj iridoj, kies delikataj petaloj estis kvazaŭ arĝentitaj de akva polvo. Meze de malsekaj 
muskoj, inter kiuj estis kaŝitaj florpotoj kun lilioj, kaj meze de
folioj vidigis bronzaj statuetoj, prezentantaj infanojn kaj akvajn birdojn. En unu angulo cervino, ankaŭ fandita el bronzo, klinis sian kapon, verdrustintan pro malsekeco, al la akvo, 
kvazaŭ volante trinki. La planko de la atrium estis el mozaiko; la muroj, parte inkrustitaj per ruĝa marmoro, parte pentrornamitaj per arboj, fiŝoj, birdoj kaj grifoj logis la okulojn 
per riĉeco de la koloroj. La pordokadroj al flankaj ĉambroj 
estis ornamitaj per testuda ŝelo aŭ eĉ eburo; ĉe la muroj inter la pordoj staris statuoj de la antaŭuloj de Aulus. Ĉie oni 
vidis trankvilan bonstaton, malproksiman de lukso, sed noblan kaj memrespektan. 
Petronius, kiu loĝis senkompare pli riĉe kaj elegante, povis tamen trovi tie eĉ ne unu objekton, kiu ofendus lian guston - kaj ĝuste li turnis sin kun tiu rimarko al Vinicius, kiam 
subite sklavo velarius flankentiris la kurtenon apartigantan la 
atrium, kaj en la fundo de la domo montriĝis rapide alvenanta 
Aulus Plautius. 
Li estis homo, proksimiĝanta al la vesperaj tagoj de la vivo, kun kapo kovrita de blanka prujno, sed vigla, kun vizaĝo 
energia, iom tro mallonga, sed ankaŭ iom simila al kapo de 
aglo. Tiufoje bildis sin sur ĝi ioma miro kaj eĉ maltrankvilo 
kaŭze de la neatendita alveno de la amiko, kunulo kaj konfidato de Nero. 
Sed Petronius estis tro lerta mondano kaj tro penetrema 
homo por tion ne rimarki, do post la unuaj salutoj li deklaris 
kun la tuta elokventeco kaj flueco, kiun li sciis montri, ke li 
venas danki por la zorgado, kiun en tiu domo ricevis la filo de 
lia fratino, kaj ke sole dankemo estas la kaŭzo de lia vizito, al 
kiu cetere kuraĝigis lin la malnova konateco kun Aulus. 
Aulus siaflanke certigis lin, ke li estas bonvena gasto, kaj
koncerne dankemon, li diris, ke li mem sentas sin lia ŝuldanto, kvankam Petronius certe ne divenas la kaŭzon. 
Efektive Petronius tute ĝin ne divenis. Vane levinte supren 
siajn nuksokolorajn okulojn, li streĉis la menson por rememori plej etan servon, faritan al Aulus aŭ al iu alia. Li rememoris neniun, krom eble tiu, kiun li intencis fari al Vinicius. 
Pretervole povis verdire okazi io simila, sed nur pretervole. 
-Mi amas kaj tre ŝatas Vespasianon, - respondis Aulus - 
al kiu vi savis la vivon, kiam foje trafis lin la malfeliĉo endormiĝi dum aŭskultado de versaĵoj de la cezaro. 
-Trafis lin feliĉo, - diris Petronius, - ĉar li ne aŭdis ilin, 
sed mi ne neas, ke ĝi povis finiĝi malfeliĉe. La Kuprobarba 
nepre volis sendi al li centuriestron kun amika komisio, ke li 
malfermu al si la vejnojn. 
-Kaj vi, Petronius, priridis lin. 
-Jes, aŭ kontraŭe: mi diris al li, ke se Orfeo sciis dormigi 
per kanto sovaĝajn bestojn, lia triumfo estas egala, se li sukcesis endormigi Vespasianon. Ahenobarbuson oni povas mallaŭdi, sed kondiĉe, ke malgranda mallaŭdo entenu grandegan 
flaton. Nia moŝta aŭgustino, Poppaea, komprenas tion tre 
bone. 
-Bedaŭrinde, tia estas nia tempo, - respondis Aulus. - 
Mankas al mi du antaŭaj dentoj, kiujn forrompis al mi ŝtono, 
ĵetita per mano de brito, kaj tamen la plej feliĉajn tagojn de 
mia vivo mi pasigis en Britujo. 
-Feliĉajn, ĉar venkajn, - alĵetis Vinicius. 
Sed Petronius, timinte, ke la maljuna komandanto komencos paroli pri siaj iamaj militoj, ŝanĝis la temon de la konversacio. Jen en la ĉirkaŭaĵoj de Prenesto kamparanoj trovis 
mortintan lupidon kun du kapoj, kaj dum la antaŭhieraŭa
fulmotondro tondro derompis angulaĵon de la templo de 
Luno, kio, konsiderante la malfruan aŭtunon, estis senekzempla okazo. Unu homo, Cotta, kiu tion rakontis al li, aldonis ankaŭ, ke la pastroj de tiu templo antaŭdiras pro tio falon 
de grandega domo, kiun eviti oni povus nur por prezo de eksterordinaraj oferoj. 
Aulus, aŭskultinte la rakonton, esprimis la opinion, ke tiajn 
signojn oni tamen ne devas bagateligi. Ke la dioj povas esti 
koleraj pro la superplena nombro da krimoj, en tio estas nenio stranga - kaj ĉi okaze propetaj oferoj estas sendube farindaj. 
Al tio Petronius diris: 
-Via domo, Plautius, ne estas grandega, kvankam loĝas en 
ĝi grandega homo; la mia estas verdire tro granda por tia senvalora posedanto, sed ankaŭ malgranda. Sed se temas pri ruino de iu domo, tiel granda ekzemple, kiel domus transitoria, 
ĉu valoras fari oferdonojn por kontraŭagi tiun ruinon? 
Plautius ne respondis tiun demandon, kaj lia singardemo 
iomete eĉ ofendis Petroniuson, ĉar, malgraŭ la tuta manko de 
sento pri la diferenco inter bono kaj malbono, li neniam estis 
denuncanto, kaj oni povis paroli kun li tute sendanĝere. Li 
sekve denove ŝanĝis la temon kaj komencis laŭdi la loĝejon 
de Plautius kaj la bonan guston, regantan en la domo. 
-Ĝi estas malnova hejmo, - diris Aufus, - en kiu mi ŝan- 
ĝis nenion, de kiam mi ĝin heredis. 
Kiam oni flankentiris la kurtenon dividanta la atrium de la 
tablinum, la domo estis trae malfermita, tiel ke tra la tablinum, 
tra la sekvanta peristilo kaj halo trovanta sin post ĝi, nomata aecus, la rigardo atingis ĝis la ĝardeno, kiu vidiĝis de malproksime, kiel hela bildo, ĉirkaŭita de malhela kadro. Gajaj 
infanaj ridoj venis de tie ĝis la atrium. 
-Ha, komandanto, - diris Petronius, - lasu nin aŭskulti 
de proksime tiun sinceran ridon, kiu hodiaŭ estas tiel malofta. 
-Volonte, - diris Plautius, leviĝante. - Tio estas mia malgranda Aulus kaj Ligia, ludantaj pilkojn. Sed koncerne ridon, 
mi kredas, Petronius, ke ĝi okupas vian tutan vivon. 
-La vivo indas ridon, do mi ridas, - respondis Petronius, 
- sed ĉi tie la rido sonas alie. 
-Petronius, - aldonis Vinicius, - ridas cetere ne dum tutaj tagoj, sed pli ĝuste dum tutaj noktoj. 
Tiel interparolante, ili trairis laŭlonge la domon kaj troviĝis 
en la ĝardeno, kie Ligia kaj la malgranda Aulus ludis pilkojn, 
kiujn sklavoj, nomataj spheristae, destinitaj speciale por tiu 
ludo, kolektis de la tero kaj transdonis en iliajn manojn. Petronius ĵetis mallongan, paseman rigardon al Ligia. La malgranda Aulus, vidinte Viniciuson, alkuris por lin saluti, kaj tiu 
lasta, pasante, klinis la kapon antaŭ la belega knabino, kiu 
staris kun pilko en la mano, kun haroj parte disligitaj, iom 
senspira kaj ruĝiĝinta. 
Sed en la ĝardena triclinium, ombrigita de hedero, vinberbranĉoj kaj lonicero, sidis Pomponia Graecina, do ili iris ŝin 
saluti. Petronius, kvankam li ne vizitis la domon de Platius, 
konis ŝin, ĉar li vidis ŝin ĉe Antistia, filino de Rubelius Plautus, kaj ankaŭ ĉe Seneca kaj Pollio. Li ne povis forpeli de si 
certan miron, kiun ispiris al li ŝia vizaĝo malgaja, sed serena, 
la nobleco de ŝia sinteno, gestoj kaj vortoj. Pomponia tiagrade 
konfuzis liajn ideoj pri la virinoj, ke tiu ĝisfunde malvirtema 
homo, memfida kiel neniu alia en Romo, ne nur sentis al ŝi 
certan specon de estimo, sed eĉ parte perdis sian memfidon.
Kaj ankaŭ nun, dankante ŝin por la flegado de Vinicius, li 
intermetis, kvazaŭ pretervole, la vorton: domina, kiu neniam 
venis en lian penson, kiam li parolis, ekzemple, kun Calvia 
Crispinilla, kun Scribonia, kun Valeria, Solina kaj aliaj grandmondaj virinoj. Salutinte ŝin kaj espriminte la dankojn, li tuj 
komencis plendi, ke oni vidas Pomponian tiel malofte, ke oni 
povas ŝin rekonti nek en la cirko, nek en la amfiteatro, al kio 
ŝi respondis trankvile, metinte la manon sur la manon de la 
edzo. 
-Ni ambaŭ maljuniĝas kaj ŝatas ĉiam pli la hejman trankvilecon. 
Petronius volis nei, sed Aulus Plautius aldonis per sia fajfa voĉo: 
-Kaj ni sentas nin ĉiam pli fremdaj inter la homoj, kiuj eĉ 
niajn romajn diojn nomas per grekaj nomoj. 
-La dioj de certa tempo iĝis nur retorikaj figuroj, - respondis Petronius, - kaj ĉar la retorikon instruis al ni grekoj. 
tial al mi mem estas pli facile diri ekzemple: Hero ol Junono. 
Dirinte tion, li turnis la okulojn al Pomponia, kvazaŭ por 
esprimi, ke en ŝia ĉeesto li povis pensi pri neniu alia diino, kaj 
poste li komencis nei tion, kion ŝi diris pri la maljuneco. "La 
homoj envere rapide maljuniĝas, sed tiuj, kiuj vivas tute alian 
vivon, kaj krom tio ekzistas vizaĝoj, pri kiuj Saturno ŝajnas 
forgesi." - Petronius diris tion eĉ kun certa sincereco, ĉar 
Pomponia Graecina, kvankam pasinta jam la tagmezon de la 
vivo, konservis neordinaran freŝecon de la haŭto, kaj ĉar ŝi 
havis malgrandan kapon kaj etan vizaĝon, ŝi faris kelkfoje, 
malgraŭ la malhela vesto, malgraŭ la seriozeco kaj malgajeco, 
la impreson de tute juna virino. 
Dume la malgranda Aulus, kiu dum la restado de Vinicius
en la domo eksterordinare amikiĝis kun li, komencis, proksimiĝinte, inviti lin al pilkludo. Post la knabo en la triclinium 
eniris Ligia. Sub la kurteno de hederoj, kun lumetoj, tremantaj sur ŝia vizaĝo, ŝi ŝajnis nun al Petronius pli bela ol ĉe la 
unua rigardo, kaj efektive simila al iu nimfo. Kaj ĉar li ĝis nun 
ne alparolis ŝin, tial, leviĝinte, li klinis antaŭ ŝi la kapon, kaj 
anstataŭ la ordinaraj salutesprimoj, komencis citi la vortojn, 
per kiuj Odiseo salutis Naŭzikaon: 
-Ĉu diino vi estas, aŭ fraŭlin' mortema? 
Sed se vi apartenas al la teranaro, 
Benita estas patro kaj patrino via, 
Benitaj viaj fratoj. . . . . . . . . . . . . . . . . . . . . 
Eĉ al Pomponia plaĉis la bonmaniera edukiteco de tiu 
mondano. Koncerne Ligian, ŝi aŭskultis konfuzite, kun flamantaj vangoj, ne kuraĝante levi la okulojn. Sed iom post iom 
en la anguletoj de ŝia buŝo komencis tremi petola rideto, kaj 
sur la vizaĝo vidiĝis batalo inter la knabina hontemo kaj la 
deziro respondi - kaj videble tiu deziro venkis, ĉar, rigardinte subite Petroniuson, ŝi respondis al li per la vortoj de tiu 
sama Naŭzikao, citante ilin unuspire kaj iom kiel parkeran 
lecionon: 
-Ne iu ajn vi estas - kaj havas vi saĝon! 
. . . . . . . . . . . . . . . . . . . . . . . . . . . . . . . . . . . . 
Poste, turniĝinte surloke, ŝi forkuris, kiel forkuras timigita birdo. 
Nun por Petronius venis la vico miri - ĉar li ne esperis 
aŭdi la verson de Homero el la buŝo de la knabino, pri kies 
barbara deveno li estis informita de Vinicius. Li do ĵetis demandan rigardon al Pomponia, sed tiu ne povis al li respondi, ĉar ŝi rigardis tiumomente, ridetante, la fierecon, kiu bildiĝis sur la vizaĝo de la maljuna Aulus. 
Kaj Aulus ne sciis kaŝi tiun fierecon. Unue, li amis Ligian 
kiel propran infanon, kaj due, malgraŭ siaj malnovromaj antaŭjuĝoj, kiuj igis lin ĵeti tondrojn kontraŭ la greka lingvo kaj 
ĝia disvastiĝo, li opiniis ĝin la plejsupro de la mondana bonedukiteco. Mem li neniam povis ĝin bone ellerni, kion li kaŝe 
bedaŭris, do nun li estis kontenta, ke al tiu eleganta sinjoro 
kaj verkisto, kiu eble emus konsideri lian domon barbara, oni 
respondis en ĝi en la lingvo de Homero kaj per lia verso. 
-Ni havas hejme pedagogon, grekon,, - li diris, turnante sin al Petronius, - kiu instruas nian filon, kaj la knabino 
ĉeestas la lecionojn. Ŝi estas ankoraŭ birdido, sed aminda birdido, al kiu ni ambaŭ alkutimiĝis. 
Petronius rigardis nun tra la plektaĵoj de hedero kaj lonicero en la ĝardenon kaj la ludantan trion. Vinicius formetis 
la togon, kaj nur en tuniko suprenĵetis pilkon, kiun Ligia, staranta kontraŭe kun levitaj brakoj, penis kapti. La knabino je la 
unua rigardo ne faris je Petronius grandan impreson. Ŝi ŝajnis al li tro maldika. Sed de la momento, kiam li rigardis ŝin 
pli proksime en la triclinium, li pensis, ke tamen tiel povus 
aspekti Aŭroro - kaj, kiel spertulo, li komprenis, ke estas en 
ŝi io eksterordinara. Ĉion li rimarkis kaj ĉion li taksis: la viza- 
ĝon rozkoloran kaj klaran, kaj la freŝan buŝon, kvazaŭ pretan 
al kiso, kaj la okulojn, bluajn kiel mara lazuro, kaj la alabastran blankecon de la frunto, kaj la abundon de la malhelaj 
haroj, trabrilantaj sur bukloj la koloron de sukceno aŭ de korinta kupro - kaj la facilan kolon, kaj la "dian" deklivecon de 
la ŝultroj, kaj la tutan figuron flekseman, gracian, junan per 
la juneco de majo kaj de ĵus-ekflorintaj floroj. Vekiĝis en li
artisto kaj adoranto de belo, kiu eksentis, ke sub statuo de tiu 
knabino oni povus subskribi: "printempo". - Subite li rememoris pri Chrysothemis, kaj eksentis fortan emon al rido. Ŝi 
ŝajnis al li, kune kun sia ora pudro sur la haroj kaj nigrigitaj 
brovoj, senfine velkinta - io simila al flaviĝinta rozo, perdanta ta petalojn. Kaj tamen tiun Chrysothemison enviis al li tuta 
Romo. Poste li rememoris Poppaean - kaj tiu famega Poppaea 
ankaŭ ŝajnis al li vaksa, senanima masko. En tiu knabino kun 
tanagraj formoj estis ne nur printempo estis ankaŭ la radia 
"Psyche", kiu trabrilis ŝian rozkoloran korpon, kiel lumradio 
trabrilas lampon. 
-Vinicius estas prava, - li pensis, - kaj mia Chrysothemis 
estas maljuna, maljuna... kiel Trojo. 
Poste li turnis sin al Pomponia Graecina - kaj, montrinte 
la ĝardenon, diris: 
-Nun mi komprenas, domina, ke havante ilin du, vi preferas la hejmon ol festenojn sur Palatino kaj cirkon. 
-Jes, - ŝi respondis, turnante la okulojn al la malgranda 
Aulus kaj Ligia. 
Kaj la maljuna komandanto komencis rakonti la historion 
de la knabino kaj tion, kion li aŭdis antaŭ jaroj de Atelius 
Hister pri la nacio de ligoj, sidanta en la ombroj de la nordo. 
La gejunuloj dume ĉesis ludi pilkon kaj dum certa tempo 
promenis sur la ĝardena sablo, bildante sin sur la nigra fono 
de mirtoj kaj cipresoj, kiel tri blankaj statuoj. Ligia tenis la 
manon de la malgranda Aulus. Promeninte iom, ili sidiĝis sur 
benko apud piscina, okupanta la mezon de la ĝardeno. Sed 
post momento Aulus eksaltis por peli fiŝojn en la travidebla 
akvo, kaj Vinicius daŭrigis la interparolon, komencitan dum 
la promeno.
-Jes, - li diris per malalta, vibranta voĉo. - Apenaŭ mi 
formetis la praetexta1, oni sendis min en la aziajn legiojn. Mi 
ne ĝuis la urbon - konis nek la vivon, nek amon. Mi scias 
parkere iom da Anakreonto kaj Horaco, sed mi ne scius, kiel 
Petronius, diri versojn tiam, kiam la saĝo mutiĝas pro admiro kaj siajn proprajn vortojn ne trovas. Estante knabo, mi 
vizitis la lernejon de Musonius, kiu diris al ni, ke la feliĉo konsistas en tio, ke ni volu tion, kion volas la dioj - kaj sekve ĝi 
dependas de nia volo. Mi tamen pensas, ke ekzistas feliĉo alia, 
kiu ne dependas de la volo, ĉar ĝin nur amo povas doni. - 
Dioj mem serĉas tiun feliĉon, do mi ankaŭ, ho Ligia, mi, kiu 
ĝis nun ne ekkonis amon, serĉas, kiel ili, tiun, kiu volus doni 
al mi la feliĉon... 
Li eksilentis - kaj dum certa tempo oni aŭdis nur facilan 
plaŭdadon de la akvo, en kiun la malgranda Aulus ĵetis ŝtonetojn, pelante per ili fiŝojn. - Sed post momento Vinicius 
ree parolis, per voĉo ankoraŭ pli mola kaj pli mallaŭta: 
-Vi ja konas la filon de Vespasiano, Tituson? Oni diras, ke, 
apenaŭ kreskinte super la knaban aĝon, li tiel amis Berenican, 
ke la sopiro preskaŭ elsuĉis el li la vivon... Mi ankaŭ scius tiel 
ami, ho Ligia! Riĉeco, gloro, potenco - vanta fumo! malgravaĵo! Homo riĉa trovos alian, pli riĉan, homon gloran alia supergloros, potenculon superos pli potenca... Sed ĉu la cezaro mem, ĉu iu el la dioj povas senti volupton pli grandan kaj 
esti pli feliĉa ol simpla mortemulo, kiam ĉe lia brusto spiregas brusto kara, kiam li kisas la amatan buŝon... Do amo faras nin egalaj al dioj - ho Ligia! 
Kaj ŝi aŭskultis en maltrankvilo, en miro, kaj samtempe 
tiel, kvazaŭ ŝi aŭskultus sonon de greka fluto aŭ citro. Ŝajnis 
1 Vesto, kiun portis infanoj ĝis 17 jaroj.
al ŝi momente, ke Vinicius kantas ian strangan kanton, kiu 
verŝas sin en ŝiajn orelojn, ekscitas ŝian sangon, kaj kune estigas en la koro svenecon, timon kaj ian nekompreneblan ĝojon... Ŝajnis al ŝi ankaŭ, ke li diras ion tian, kio jam estis en 
ŝi antaŭe, sed kion ŝi ne sciis al si konsciigi. Ŝi sentis, ke li 
vekas en ŝi ion, kio dormis ĝis nun, kaj ke en tiu momento la 
nebula sonĝo ŝanĝas sin en formon ĉiam pli klaran, pli pla- 
ĉan kaj pli belan. 
Dume la suno jam estis delonge ruliĝinta trans Tibron kaj 
staris malalte super la Janikula monto. Sur la senmovajn cipresojn falis ruĝa lumo - kaj la tuta aero estis de ĝi traigita. 
Ligia levis al Vinicius siajn bluajn okulojn, kvazaŭ vekitajn el 
dormo, kaj subite en la vesperaj rebriloj li, klinita super ŝi kun 
peto, tremanta en la okuloj, ŝajnis al ŝi pli bela ol ĉiuj homoj; 
kaj ĉiuj grekaj kaj romaj dioj, kies statuojn ŝi vidis sur la frontonoj de temploj. Kaj li ĉirkaŭfingris facile ŝian manon super 
la artiko kaj demandis: 
-Ĉu vi ne divenas, Ligia, kial mi diras al vi ĉi tion? 
-Ne! - ŝi reflustris tiel mallaŭte, ke Vinicius apenaŭ 
aŭdis. 
Sed li ne kredis al ŝi, kaj altirante ĉiam pli forte ŝian manon, li alpremus ŝin al la koro, batanta kiel martelo pro la 
pasio, ekscitita de la belega knabino, kaj li turnus rekte al ŝi 
brulajn vortojn, se sur la vojeto, ĉirkaŭita de mirtaj kadroj, ne 
montriĝus la maljuna Aulus, kiu diris, alproksimiĝinte: 
-La suno subiras; gardu vin kontraŭ la vespera malvarmo 
kaj ne ŝercu je Libitino... 
-Ne, - respondis Vinicius, - mi ne surmetis ĝis nun la 
togon, kaj ne sentas malvarmon. 
-Kaj jam apenaŭ duono de la sundisko vidiĝas de trans la
montoj, - diris la maljuna militisto. - Glorata estu la dolĉa 
klimato de Sicilio, kie vespere popolo kunvenas sur placoj por 
per ĥorkantoj adiaŭi la subirantan Febon. 
Kaj forgesinte, ke antaŭ momento li mem avertis kontraŭ 
Libitino, li komencis rakonti pri Sicilio, kie li havis posedaĵojn 
kaj grandan terkulturan bienon, la objekton de sia amo. Li 
menciis ankaŭ, ke jam kelkfoje venis al li la ideo translokiĝi 
en Sicilion kaj tie trankvile pasigi la reston de la vivo. La vintraj prujnoj estas jam sufiĉaj al tiu, kies kapon la vintroj blankigis. Ne falas ankoraŭ folioj de arboj kaj super la urbo la ĉielo favore ridetas, sed kiam flaviĝos vino, kiam neĝo surŝutos 
la Albanajn montojn kaj la dioj sendos tremigan venton en 
Kampanion, tiam - kiu scias? - eble li translokiĝos kun la 
tuta domo en sian trankvilan kamparan restejon. 
-Ĉu vi deziras forlasi Romon, Plautius? - demandis Vinicius kun subita maltrankvilo. 
-Jam delonge mi ĝin deziras, - respondis Aulus, - ĉar tie 
estas pli trankvile kaj pli sendanĝere. 
Kaj denove li komencis glori siajn fruktoĝardenojn, brutarojn, domon kaŝitan en verdaĵoj, kaj montetojn kovritajn de 
timiano kaj kampaj floroj, inter kiuj zumas aroj da abeloj. Sed 
Vinicius ne atentis tiun idilian tonon - kaj, pensante nur pri 
tio, ke li povas perdi Ligian, li rigardis al Petronius, kvazaŭ de 
li sola li esperus savon. 
Dume Petronius, sidante apud Pomponia, ĝuis la vidaĵon, 
kiun prezentis la subiranta suno, la ĝardeno kaj la homoj, 
starantaj ĉe la lageto. Iliaj blankaj vestoj sur la malhela fono 
de la mirtoj brilis orkolore en la vesperaj lumoj. Sur la ĉielo 
la vesperruĝo komencis koloriĝi purpure kaj viole kaj nuanci kiel opalo. La firmamento iĝis violeta. La nigraj siluetoj de
la cipresoj farigis ankoraŭ pli klaraj ol dum la taga lumo, kaj 
en la homoj, en la arboj, kaj en la tuta ĝardeno regis vespera 
trankvilo. 
Petroniuson frapis tiu trankvilo, kaj precipe frapis lin la 
trankvilo en la homoj. En la vizaĝoj de Pomponia, de la maljuna Aulus, de ilia filo kaj de Ligia estis io, kion li ne vidis en 
tiuj vizaĝoj, kiuj lin ĉirkaŭis ĉiutage, aŭ pli ĝuste ĉiunokte; 
estis en ili ia lumo, ia animpaco kaj ia sereneco, fluanta el tiu 
vivo, kiun ĉiuj vivis ĉi tie. Kaj kun certa miro li pensis, ke povis tamen ekzisti belo kaj dolĉeco, kiun li, eterne postkuranta belon kaj dolĉecon, neniam konis. Kaj li ne sciis kaŝi en si 
tiun senton, sed turninte sin al Pomponia, diris: 
-Mi konsideras en mi, kiel diferencas via mondo de tiu 
mondo, kiun regas Nero. 
Kaj ŝi levis sian malgrandan vizaĝon al la vespera ĉielruĝo 
kaj respondis kun simpleco: 
-La mondon regas ne Nero - sed Dio. 
Sekvis momento de silento. Proksime de la triclinium aŭdi- 
ĝis paŝoj de la maljuna komandanto, de Vinicius, Ligia. kaj la 
malgranda Aulus - sed antaŭ ol ili alvenis, Petronius demandis ankoraŭ: , 
-Do vi kredas je la dioj, Pomponia? 
-Mi kredas je Dio, kiu estas unu, justa kaj ĉiopova, - respondis la edzino de Aulus Plautius.
ĈAPITRO III 
Ŝ 
i kredas je Dio, kiu estas unu, ĉiopova kaj justa, - ripetis Petronius en la momento, kiam li denove troviĝis en la 
portilo sole kun Vinicius. - Se ŝia Dio estas ĉiopova, tiam Li 
regas la vivon kaj morton; kaj se Li estas justa, Li juste sendas la morton. Kial do Pomponia funebras Iulian? Bedaŭrante 
Iulian, ŝi riproĉas al sia Dio. Mi devas ripeti tiun rezonadon 
al nia kuprobarba simio, ĉar mi trovas, ke en la dialektiko mi 
egalas Sokraton. Koncerne la virinojn, mi konsentas, ke ĉiu el 
ili havas du aŭ tri animojn, sed neniu havas prudentan animon. Pomponia meditu kun Seneca aŭ kun Cornutus pri tio, 
kio estas ilia granda Logos... Kune ili aperigu la ombrojn de 
Ksenofano, Parmenido, Zenono kaj Platono, kiuj enuas tie en 
la Kimeriaj lando, kiel fringeloj en kaĝo... Mi volis paroli kun 
ŝi kaj Plautius pri io alia. Je la sankta ventro de la egipta Izido! Se mi dirus al ili tute simple, por kio ni venis, mi supozas, 
ke ilia virto sonorus, kiel kupra ŝildo, frapita per bastono. Kaj 
mi ne kuraĝis! Kredu al mi, Vinicius, mi ne kuraĝis! Pavoj 
estas tre belaj birdoj, sed krias tro laŭte. Mi tamen devas aprobi vian elekton. Vera "rozfingra Aŭroro"! Kaj ĉu vi scias, 
kion krome ŝi pensigis al mi? - Printempon! - ne la nian, en 
Italujo, kie apenaŭ kelkloke pomarbo kovras sin per floroj, kaj 
olivarboj grizas, kiel ili grizis - sed tian printempon, kian mi 
vidis iam en Greklando, junan, freŝan, hele-verdan... Je tiu 
blanka Seleno - mi ne miras vin, Marcus, sciu tamen, ke vi
amas Dianon, kaj ke Aulus kaj Pomponia estus pretaj vin dis- 
ŝiri, kiel iam la hundoj disŝiris Akteonon. 
Vinicius, ne levante la kapon, silentis dum momento, kaj 
poste komencis paroli per voĉo, interrompata de pasio: 
-Mi avidis ŝin antaŭe, sed nun mi avidas ŝin pli multe. 
Kiam mi ĉirkaŭprenis ŝian manon, fajro min ekblovis... Mi 
devas ŝin havi. Se mi estus Zeŭso, mi ĉirkaŭprenus ŝin per 
nubo, kiel li ĉirkaŭprenis Ionon, mi falus sur ŝin per pluvgutoj, kiel li falis sur Danaon. Mi volus kisi ŝian buŝon ĝis doloro! Mi volus aŭdi ŝian krion en miaj brakoj. Mi volus mortigi Auluson kaj Pomponian, kaj ŝin forkapti kaj porti en la 
brakoj en mian domon. Mi ne dormos hodiaŭ. Mi ordonos 
skurĝi iun sklavon kaj aŭskultos liajn ĝemojn. 
-Trankviliĝu, - diris Petronius, - viaj deziroj indas ĉarpentiston el Suburra. 
-Estas al mi egale. Mi devas ŝin havi. Mi petis vin pri konsilo, sed se vi ĝin ne trovas, mi mem ĝin trovos... Aulus konsideras Ligian kiel filinon, kial do mi rigardu ŝin kiel sklavinon? Do, se ne ekzistas alia rimedo, ŝi ĉirkaŭŝpinu la pordon de mia domo, ŝmiru ĝin per lupa grasaĵo, kaj eksidu, kiel 
mia edzino, ĉe mia hejmfajro. 
-Trankviliĝu, freneza posteulo de konsuloj. Ne tial ni venigas barbarojn ŝnurligitajn post niaj ĉaroj, por poste edzinigi 
iliajn filinojn. Gardu vin kontraŭ la ekstremo. Elĉerpu simplajn, honestajn rimedojn, kaj lasu al vi mem kaj al mi iom da 
tempo por pensi pri tio. Ankaŭ al mi Chrysothemis ŝajnis 
filino de Jovo, tamen mi ne edzinigis ŝin - same kiel Nero ne 
edzinigis Acten, kvankam oni ŝin faris filino de reĝo Attalus. 
Trankviliĝu... Pensu, ke se ŝi volos forlasi la domon de Aulus
pro vi, li ne rajtos ŝin reteni, kaj ankaŭ tion sciu, ke ne vi sola 
brulas, ĉar ankaŭ en ŝi Eroso flamigis fajron... Mi vidis ŝi 
tion, kaj al mi oni devas kredi... Paciencu. Por ĉio ekzistas 
rimedo, sed mi jam tro multe pensis hodiaŭ, kaj tio min lacigas. Mi tamen promesas al vi, ke jam morgaŭ mi pensos pri 
via amo, kaj Petronius ne estus Petronius, se li ne trovus ian 
rimedon. 
Ili ambaŭ eksilentis - fine post certa tempo Vinicius diris 
jam pli trankvile: 
-Dankon al vi, kaj malavare favoru vin Fortuno. 
-Paciencu. 
-Kien vi ordonis vin porti? 
-Al Chrysothemis... 
-Feliĉa vi estas, posedante tiun, kiun vi amas. 
-Mi? Ĉu vi scias, kio min ankoraŭ amuzas en Chrysothemis? Jen tio, ke ŝi perfidas min kun mia propra liberigito, la 
liutisto Teocles, kaj pensas, ke mi ĝin ne vidas. Iam mi amis 
ŝin, kaj nun amuzas min ŝiaj mensogoj kaj malsaĝeco. Venu 
al ŝi kun mi. Se ŝi komencos vin koketi kaj desegni sur la tablo 
literojn per fingro, trempita en vino, sciu, ke mi ne estas ĵaluza. 
Kaj ili ordonis porti sin ambaŭ al Chrysothemis. 
Sed en la vestiblo Petronius metis la manon sur la ŝltron de 
Vinicius. 
-Atendu, ŝajnas, ke mi elpensis rimedon. 
-Ĉiuj dioj vin rekompencu. 
-Jes! mi kredas, ke la rimedo estas senerara. 
-Ĉu vi scias, Marcus? 
-Mi aŭskultas vin - mia Ateno...
-Post kelkaj tagoj la dia Ligia manĝos en via domo la grajnojn de Demetro. 
-Vi estas pli granda ol la cezaro! - ekkriis ekscite Vinicius.
ĈAPITRO IV 
Petronius efektive plenumis la promeson. 
La tagon post la vizito ĉe Chrysothemis li verdire tutan 
tradormis, sed vespere li ordonis porti sin sur Palatinon kaj 
havis kun Nero konfidencan interparolon, sekve de kiu, la 
trian tagon, antaŭ la domo de Plautius aperis centuriestro 
kun dekkelk pretoriaj soldatoj. 
La tempo estis necerta kaj terura. Tiaspecaj senditoj estis 
plej ofte anoncantoj de morto. Tial en la momento, kiam la 
centuriestro frapis per la frapilo la pordon de Aulus, kaj kiam 
la atriumestro sciigis, ke en la vestiblo trovas sin soldatoj, 
teruro ekregis en la tuta domo. La familio tuj grupiĝis ĉirkaŭ 
la maljuna komandanto, ĉar neniu dubis, ke la danĝero pezis antaŭ ĉio super li. Pomponia, ĉirkaŭbrakinte lian kolon, 
alpremis sin al li per ĉiuj fortoj, kaj ŝiaj sensangiĝintaj lipoj 
movis sin rapide, elparolante iajn mallaŭtajn vortojn; Ligia 
kun vizaĝo blanka kiel tolo, kisis lian manon; la malgranda 
Aulus kroĉis sin al lia togo - el koridoroj, el ĉambroj, kuŝantaj sur la etaĝo kaj destinitaj por servistinoj, el servistejo, el 
banejo, el subaj enkelaj loĝejoj, el la tuta domo komencis elkuri aroj da sklavoj kaj sklavinoj. Aŭdiĝis krioj: "heu! heu, me 
miserum!" virinoj ploregis; kelkaj el ili eĉ komencis grati siajn 
vangojn, aŭ kovri la kapojn per tukoj. 
Sole la maljuna komandanto mem, kiu kutimis de multaj
jaroj rigardi la morton rekte en la okulojn, restis trankvila, kaj 
nur lia mallonga, agla vizaĝo iĝis kvazaŭ skulptita el ŝtono. 
Post momento, trankviliginte la plorkriojn kaj ordoninte al 
la servistoj disiri, li diris: 
-Lasu min, Pomponia. Se venis mia fino, ni havos tempon 
por adiaŭi unu la alian. 
Li forŝovis ŝin facile - kaj ŝi diris: 
-Estu via sorto ankaŭ mia, ho Aulus! 
Poste, ĵetinte sin sur la genuojn, ŝi komencis preĝi kun tia 
forto, kian povas doni nur timo pri amata persono. 
Aulus transiris en la atrium, kie lin atendis la centuriestro. 
Tio estis maljuna Caius Hasta, lia iama subulo kaj kunulo en 
la britaj militoj. 
-Honoron al vi, komandanto, - li diris. - Mi alportas al 
vi ordonon kaj saluton de la cezaro - kaj jen estas la tabuletoj, la signo, ke mi venas en lia nomo. 
-Mi dankas la cezaron por la, saluto, kaj la ordonon mi 
plenumos, - respondis Aulus. - Estu bonvena, Hasta, kaj 
diru, kun kia komisio vi venas. 
-Aulus Plautius, - komencis Hasta, - la cezaro eksciis, 
ke en via domo trovas sin la filino de la reĝo de la ligoj, kiun 
la dirita reĝo, ankoraŭ dum la vivo de la dia Claudius, transdonis en la romanajn manojn kiel garantion, ke la limoj de la 
imperio estos neniam tuŝitaj de la ligoj. La dia Nero estas 
danka al vi, komandanto, ke dum tiom da jaroj vi estis ŝia 
gastiganto, sed, ne volante ŝargi plue vian domon, kaj ankaŭ 
konsiderante, ke la fraŭlino, kiel garantiulino, devas esti zorgata de la cezaro mem kaj de la senato - li ordonas al vi 
transdoni ŝin en miajn manojn. 
Aulus estis tro malnova soldato kaj tro hardita viro por,
ricevinte ordonon, permesi al si bedaŭron, vanajn vortojn aŭ 
plendojn. Malgraŭ tio sulko de subita kolero kaj doloro aperis 
sur lia frunto. Antaŭ tia sulkiĝo de lia frunto tremis iam la 
britaj legioj, kaj eĉ en tiu momento sur la vizaĝo de Hasta 
speguliĝis timo. Sed nun, ricevinte la ordonon, Aulus Plautius 
sentis sin sendefenda. Dum certa tempo li rigardis la tabuletojn, la signon, poste, levinte la okulojn al la maljuna centuriestro, li diris jam trankvile: 
-Atendu en la atrium, Hasta, ĝis la garantiulino estos al vi 
transdonita. 
Kaj post tiuj vortoj li transiris en la alian finon de la domo, 
en la halon, nomatan aecus, kie Pomponia Graecina, Ligia kaj 
la malgranda Aulus atendis lin kun maltrankvilo kaj timo. 
-Al neniu minacas morto, nek ekzilo sur malproksimajn 
insulojn, - li diris, - tamen la sendito de la cezaro estas 
anoncanto de malfeliĉo. La afero koncernas vin, Ligia. 
-Ligian? - ekkriis kun miro Pomponia. 
-Jes! - diris Aulus. 
Kaj turninte sin al la knabino, li komencis paroli: 
-Ligia, vi estis edukata en nia domo, kiel nia propra infano, kaj ni ambaŭ, mi kaj Pomponia, amas vin kiel filinon. Sed 
vi scias, ke vi ne estas nia filino. Vi estas garantiulino, donita de via nacio al Romo, kaj la zorgado pri vi apartenas al la 
cezaro. Kaj nun la cezaro forprenas vin el nia domo. 
La komandanto parolis trankvile, sed per ia stranga, neordinara tono. Ligia aŭskultis liajn vortojn, palpebrumante, 
kvazaŭ ne komprenante pri kio temas, la vangojn de Pomponia kovris paleco; en la pordo, kondukanta el la koridoro al 
la aecus, denove komencis montri sin la teruritaj vizaĝoj de 
sklavinoj.
-La volo de la cezaro devas esti plenumita, - diris Aulus. 
-Aulus! - ekkriis Pomponia, ĉirkaŭbrakante la knabinon, 
kvazaŭ ŝi volus ŝin defendi, - pli bone estus por ŝi morti. 
Kaj Ligia, premante sin al ŝia brusto, ripetis: "ho patrino! 
patrino!" ne povante, meze de plorĝemoj, eligi aliajn vortojn. 
Sur la vizaĝo de Aulus denove bildiĝis kolero kaj doloro. 
-Se mi estus sola en la mondo, - li diris malserene, - mi 
ne fordonus ŝin vivan, - kaj miaj parencoj povus ankoraŭ 
hodiaŭ oferdoni por ni Jovi liberatori... Sed mi ne rajtas pereigi vin kaj nian infanon, kiu povas ĝisvivi pli feliĉajn tempojn 
... Ankoraŭ hodiaŭ mi iros al la cezaro kaj petegos, ke li ŝanĝu 
la ordonon. Ĉu li min aŭskultos - mi ne scias. Dume adiaŭ, 
Ligia - kaj sciu, ke tiel mi, kiel Pomponia ĉiam benis la tagon, 
en kiu vi eksidis ĉe nia hejmfajro. 
Dirinte tion, li metis la manon sur ŝian kapon, sed kvankam li penis konservi trankvilecon, tamen en la momento, 
kiam Ligia turnis al li siajn okulojn, plenajn de larmoj, kaj 
poste, kaptinte lian manon, komencis premi ĝin al la buŝo, en 
lia voĉo ekvibris doloro profunda, patra. 
-Adiaŭ, nia ĝojo kaj lumo de niaj okuloj! - li diris. 
Kaj rapide li reiris en la atrium por ne lasi sin regi de kortuŝo, neinda je romano kaj komandanto. 
Dume Pomponia, kondukinte Ligian en ŝian cubicutum, komencis ŝin trankviligi, konsoli, kuraĝigi kaj paroli vortojn, kiuj 
strange sonis en ĉi tiu domo, kie, en la apuda ĉambro, staris 
ankoraŭ la lararium kaj fajrujo, sur kiu Aulus, fidela al la malnova moro, faris oferojn al la hejmaj dioj. Venis la tempo de 
provo. Iam Virginius trapikis la bruston de la propra filino 
por ŝin liberigi el la manoj de Appius; pli frue ankoraŭ Lucretia memvole pagis la malhonoron per la vivo. La domo de la
cezaro estas kaverno de malvirto, malbono, krimo. "Sed ni, 
Ligia, scias, kial ni ne rajtas levi la manon kontraŭ nin mem!" 
Jes! - Tiu leĝo, sub kiu ili ankaŭ vivas, estas alia, pli granda, 
pli sankta, ĝi tamen permesas defendi sin kontraŭ malbono 
kaj malhonoro, se eĉ tiun defendon oni devus pagi per la vivo 
kaj torturoj. Se iu eliras pura el malsanktejo de malvirto, tiom 
pli granda estas lia merito. La tero estas tia malsanktejo, sed 
feliĉe la vivo estas unu mallonga momento, kaj oni nur levi- 
ĝas el tombo, trans kiu regas ne plu Nero, sed Kompato - kaj 
anstataŭ doloro estas ĝojo, kaj anstataŭ larmoj estas feliĉo. 
Poste ŝi komencis paroli pri si mem. Jes! Ŝi estas trankvila 
- sed ankaŭ en ŝia brusto ne mankas doloraj vundoj. Ĉar sur 
la okuloj de ŝia Aulus kuŝas ankoraŭ vualo, ne surfluis lin 
ankoraŭ la torento de la lumo. Ne estas al ŝi ankaŭ permesite instrui la Veron al la filo. - Do kiam ŝi pensas, ke tiel povas daŭri ĝis la fino de la vivo, kaj ke povas veni momento de 
disiĝo kun ili, disiĝo centloble pli granda kaj pli terura ol ĉi tiu 
tempa, kiun ili ambaŭ nun priploras - ŝi eĉ ne povas imagi, 
kiamaniere ŝi scios esti feliĉa sen ili, eĉ en la ĉielo. Kaj multajn noktojn ŝi jam ploris, multajn tagojn ŝi preĝis, petegante kompaton kaj favoron. Sed sian doloron ŝi oferas al Dio - 
kaj atendas - kaj fidas. Kaj kiam nun nova bato ŝin frapas, 
kiam la ordono de la tirano forprenas de ŝi la karan estaĵon, 
kiun Aulus nomis lumo de iliaj okuloj, ŝi ankoraŭ fidas, kredante, ke ekzistas Potenco pli granda ol tiu de Nero - kaj 
Kompato pli forta ol lia krueleco. 
Kaj ankoraŭ pli forte ŝi alpremis al la brusto la kapeton de 
la knabino; tiu malsupreniĝis al ŝiaj genuoj, kaj kaŝante la 
okulojn en la faldoj de ŝia pepum, restis tiel longan tempon en
silento, sed, kiam ŝi fine leviĝis, sur ŝia vizaĝo vidiĝis jam iom 
da trankvilo. 
-Mi sopiros vin, patrino, kaj la patron, kaj la fraton, mi 
scias tamen, ke kontraŭstaro nenion helpus, nur vin ĉiujn 
pereigus. Sed mi promesas al vi, ke mi neniam forgesos viajn 
vortojn en la domo de la cezaro. 
Ankoraŭ foje ŝi ĵetis la brakojn ĉirkaŭ ŝian kolon, kaj poste, kiam ili ambaŭ eniris en la aecus, ŝi komencis adiaŭi la malgrandan Plautiuson, maljunan grekon, kiu estis ilia instruisto, sian vestistinon, kiu iam ŝin vartis, kaj ĉiujn sklavojn. 
Unu el ili, alta kaj larĝaŝultra ligo, kiun oni hejme nomis 
Ursus, kaj kiu iam, kune kun la patrino de Ligia kaj ŝi mem, 
venis inter iliaj aliaj servantoj en la roman tendaron, falis nun 
al ŝiaj piedoj, kaj poste kliniĝis al la genuoj de Pomponia, dirante: 
-Ho domina! permesu al mi sekvi mian sinjorinon, ke mi 
ŝin servu kaj gardu en la domo de la cezaro! 
-Vi ne estas nia servisto, sed de Ligia, - respondis Pomponia, - sed ĉu oni vin allasos al la pordo de la cezaro? kaj 
kiamaniere vi povos ŝin gardi? 
-Mi ne scias, domina, nur tion mi scias, ke fero rompiĝas 
en miaj manoj kiel ligno... 
Aulus Plautius, kiu venis en tiu momento, eksciinte pri la 
afero, ne nur ne kontraŭstaris la deziron de Ursus, sed diris, 
ke ili eĉ ne rajtas lin reteni. Ili forsendas Ligian, kiel garantiulinon, kiun la cezaro postulas - estas sekve ilia devo forsendi ŝian servistaron, kiu kune kun ŝi transiras en la cezaran 
zorgadon. Ĉe tio li flustris al Pomponia, ke, pretekstante la 
servistaron, ŝi povas doni al Ligia tiom da sklavinoj, kiom ŝi 
trovas konvene, ĉar la centuriestro ne povas ilin malakcepti.
Por Ligia estis en tio certa konsolo, kaj Pomponia ankaŭ 
estis kontenta, ke ŝi povas ŝin ĉirkaŭigi per servistoj laŭ sia 
elekto. Kaj tiel krom Ursus ŝi destinis al ŝi la maljunan vestistinon, du cipraninojn, lertajn en kombado, kaj du germanajn banistinojn. La elekto, kiun ŝi faris, trafis ekskluzive konfesantojn de la nova instruo; konsiderante, ke ankaŭ Ursus 
konfesis ĝin jam de kelkaj jaroj, Pomponia povis fidi la fidelecon de tiu servistaro, kaj samtempe ĝoji pro la penso, ke la 
semoj de la vero estos ĵetitaj en la domon de la cezaro. 
Ŝi skribis ankaŭ kelkajn vortojn, rekomendante Ligian al la 
zorgado de Acte, liberigitino de Nero. Pomponia verdire ne 
vidis ŝin en la kunvenoj de la konfesantoj de la nova instruo, 
sed ŝi aŭdis de ili, ke Acte neniam rifuzas al ili servojn, kaj ke 
ŝi avide legas leterojn de Paŭlo el Tarso. Ŝi sciis cetere, ke la 
juna liberigitino vivas en ĉiama malĝojo, ke ŝi estas persono 
malsimila al ĉiuj domaninoj de Nero, kaj ke ĝenerale ŝi estas 
la bona spirito de la palaco. 
Hasta promesis mem transdoni la leteron al Acte. Konsiderante kiel naturan aferon, ke reĝa filino devas havi sian 
sekvantaron, li neniel kontraŭis kunpreni ĝin en la palacon, 
mirante, male, la malgrandan nombron de la servistoj. Li 
petis tamen, ke ili rapidu, timante, ke oni kulpigos lin pri 
manko de diligenteco en plenumado de ordonoj. La horo de 
la disiĝo alvenis. La okulojn de Pomponia kaj Ligia denove 
plenigis larmoj, Aulus ankoraŭ foje metis la manon sur ŝian 
kapon, kaj post momento la soldatoj, akompanataj per krioj 
de la malgranda Aulus, kiu, defende al la fratino, minacis per 
siaj malgrandaj pugnoj al la centuriestro - forkondukis Ligian al la domo de la cezaro. 
Sed la maljuna komandanto ordonis pretigi por ŝi portilon,
kaj dume, ferminte sin kun Pomponia en pinakoteko najbara al la aecus, diris al ŝi: 
-Aŭskultu min, Pomponia. Mi iras al la cezaro, kvankam 
mi pensas ke vane, kaj malgraŭ tio, ke la vorto de Seneca 
nenion plu signifas ĉe li, mi estos ankaŭ ĉe Seneca. Hodiaŭ pli 
multe signifas Sofonius, Tigellinus, Petronius aŭ Vatinius. 
Koncerne la cezaron, li eble eĉ neniam aŭdis pri la nacio de 
la ligoj, kaj se li postulis transdonon de Ligia, ĝi okazis tial, ke 
iu lin al tio instigis, kaj facile estas diveni, kiu povis ĝin fari. 
Kaj ŝi levis subite al li la okulojn. 
-Petronius? 
-Jes. 
Sekvis momento da silento, post kio la komandanto daŭ- 
rigis: 
-Jen kion signifas lasi trans sian sojlon iun el tiuj homoj 
sen honoro kaj konscienco. Malbenita estu la momento, en 
kiu Vinicius eniris nian domon! Li, Vinicius, venigis al ni Petroniuson. Ve al Ligia, ĉar ne garantiulinon, sed konkubinon 
ili volas! 
Kaj lia parolo, sekve de kolero, de senhelpa furiozo kaj ĉagreno pro la krominfano, iĝis ankoraŭ pli fajra ol ordinare. 
Dum certa tempo li luktis kun si mem, kaj nur la kunpremitaj pugnoj atestis, kiel malfacila estis tiu interna batalo. 
-Ĝis nun mi gloris la diojn, - li diris, - sed en tiu momento mi pensas, ke ili ne ekzistas super la mondo, kaj ke 
ekzistas nur unu, kruelega, furioza kaj monstra, kiu nomas 
sin Nero. 
-Aulus! - diris Pomponia. - Nero estas nur plenmano da 
putra polvo antaŭ Dio. 
Li dume komencis marŝi per grandaj paŝoj sur la mozaiko
de la pinakoteko. En lia vivo estis grandaj faroj, sed ne estis 
grandaj malfeliĉoj, do li ne estis al ili kutimigita. La maljuna 
soldato amis Ligian pli multe ol li mem sciis pri tio, kaj nun 
li ne povis paciĝi kun la penso, ke li ŝin perdis. Krom tio li 
sentis sin humiligita. Ekpezegis sur li tiu mano, kiun li malestimis, kaj samtempe li sentis, ke antaŭ tiu forto lia forto estas nenio. 
Sed kiam li fine kvietigis en si la koleron, kiu malklarigis 
liajn pensojn, li diris: 
-Mi supozas, ke Petronius ne forigis ŝin de ni por Nero, 
ĉar li ne volus inciti kontraŭ si Poppaean. Sekve aŭ por si 
mem, aŭ por Vinicius... Ankoraŭ hodiaŭ mi ekscios tion. 
Kaj post momento la portilo portis lin al Palatino. Pomponia, restinte sola, iris al la malgranda Aulus, kiu ne ĉesis priplori la fratinon kaj minaci la cezaron.
ĈAPITRO V 
Aulus tamen prave supozis, ke li ne estos allasita antaŭ la 
vizaĝon de Nero. Oni respondis al li, ke la cezaro estas 
okupita per kantado kun la liutisto Terpnos, kaj ke ĝenerale 
li ne akceptas tiujn, kiujn li mem ne alvokis. Tio signifis, ke 
Aulus ne provu, ankaŭ estonte, vidi la cezaron. 
Aliflanke Seneca, kvankam malsana je febro, akceptis la 
maljunan komandanton kun respekto ŝuldata al li - sed 
kiam li aŭdis lian aferon, li ridetis maldolĉe kaj diris: 
-Nur unu servon mi povas fari al vi, nobla Plautius, tio 
estas: neniam montri al la cezaro, ke mia koro sentas vian doloron, kaj ke mi volus vin helpi; ĉar se la cezaro havus tiurilate 
plej etan suspekton, sciu, ke li ne redonus al vi Ligian, kvankam li havus kontraŭ tio neniajn aliajn motivojn ol agi spite 
al mi. 
Li ankaŭ ne konsilis al li turni sin al Tigellinus, nek al Vatinius, nek al Vitelius. Per mono oni eble povus ion efiki ĉe ili, 
eble ili volus ankaŭ spiti al Petronius, kies influon ili penas 
ŝanceli, sed plej verŝajne ili perfidus al la cezaro, kiagrade 
Ligia estas kara al Plautius, kaj tiam la cezaro tiom pli certe 
ŝin ne redonus. Ĉe tio la maljuna saĝulo komencis paroli kun 
morda ironio, kiun li turnis kontraŭ si mem: "Vi silentis, Plautius, vi silentis dum tutaj jaroj, kaj la cezaro ne amas tiujn, 
kiuj silentas. Kiel vi povis ne raviĝi per lia beleco, virto, kantado, per lia deklamado, veturigado kaj versaĵoj. Kiel vi povis
ne glori la morton de Britannicus, ne diri laŭdparoladon je la 
honoro de patrinmortiginto kaj ne esprimi gratulojn pro la 
sufoko de Octavia? Mankas al vi antaŭvidemo, Aulus, la antaŭvidemo, kiun ni, vivantaj feliĉe ĉe la kortego, posedas en 
konvena grado. 
Tiel parolante, li prenis vazeton, kiun li portis ĉe la zono, 
ĉerpis akvon el la fontano de la impluvium, refreŝigis la bruligitan buŝon kaj parolis plu: 
-Ha, Nero havas dankeman koron. Li amas vin, ĉar vi servis al Romo kaj disportis la gloron de lia nomo al la ekstremoj 
de la mondo, kaj li amas min, ĉar en lia juneco mi estis lia 
majstro. Tial, vidu, mi scias, ke ĉi tiu akvo ne estas venenita, 
kaj mi trinkas ĝin trankvile. Vino en mia domo estus malpli 
sendanĝera, sed se vi soifas, trinku ĉi tiun akvon. La akvotuboj kondukas ĝin el la Albana montaro, kaj por ĝin veneni, oni devus veneni ĉiujn fontanojn en Romo. Kiel vi vidas, 
oni povas ankoraŭ esti sekura en tiu ĉi mondo kaj havi trankvilan maljunecon. Mi estas, vere, malsana, sed malsanas pli 
ĝuste mia animo ol la korpo. 
Ĝi estis vero. Al Seneca mankis tiu anima forto, kiun posedis, ekzemple, Cornutus aŭ Thraseas, do lia viva estis sinsekvo de kompromisoj, farataj kun krimo. Li mem tion sentis, li mem komprenis, ke adepto de la principoj de Zenono 
el Cintio devus iri alian vojon, kaj li suferis pro tio pli multe 
ol pro la timo de morto mem. 
Sed la komandanto interrompis nun liajn maldolĉajn konsiderojn. 
-Nobla Anneus, - li diris, - mi scias, kiel la cezaro rekompencis al vi la zorgemon, kiun vi montris al li en lia juneco. Sed la forkapton de nia infano kaŭzis Petronius. Montru
al mi rimedojn kontraŭ li, montru influojn, kiuj je li efikas, kaj 
fine mem uzu por li la tutan elokventecon, kiun sukcesos al 
vi inspiri la malnova amikeco al mi. 
-Petronius kaj mi, - respondis Seneca, - estas homoj el 
du kontraŭaj tendaroj. Rimedojn kontraŭ li mi ne konas, efikas je li nenies influo. Povas esti, ke malgraŭ sia tuta malvirtemo li pli valoras ankoraŭ ol tiuj kanajloj, per kiuj Nero hodiaŭ ĉirkaŭiĝas. Sed peni lin konvinki, ke li plenumis malbonan faron, estas nur perdi la tempon; Petronius delonge perdis tiun senton, kiu distingas malbonon de bono. Konvinku 
lin, ke lia faro estas malbela - tiam li ekhontos. Kiam mi vidos lin, mi diros al li: via ago indas liberigiton. Se tio ne helpos, nenio helpos. 
-Dankon eĉ pro tio, - respondis la komandanto. 
Poste li ordonis porti sin al Vinicius, kiun li trovis skermanta kun doma skermisto. Kiam Aulus vidis la junan viron, 
trankvile ekzercanta sin en la momento, en kiu la atenco kontraŭ Ligia estis plenumita, ekregis lin terura kolero, kiu, apenaŭ la kurteno falis post la skermisto, eksplodis per torento 
da maldolĉaj riproĉoj kaj insultoj. Sed Vinicius, eksciinte, ke 
Ligia estas forkaptita, paliĝis tiel terure, ke eĉ dum momento Aulus ne povis lin suspekti pri partopreno en la atenco. La 
frunto de la junulo kovriĝis per ŝvito; la sango, kiu por momento forkuris en la koron, refluis varmonde en la vizaĝon, 
la okuloj ŝprucigis fajrerojn, el la buŝo elfluis senordaj demandoj. Ĵaluzo kaj furiozo skuis lin alterne, kiel uragano. 
Ŝajnis al li, ke Ligia, foje transirinte la sojlon de la cezara domo, estas por li perdita por ĉiam, kaj kiam Aulus eldiris la 
nomon de Petronius, suspekto, kvazaŭ fulmo, trakutis la penson de la juna soldato - ke Petronius mokis lin, aŭ donacante
Ligian al Nero, volis per tio certigi al si novajn favorojn de la 
cezaro, aŭ ke li volis reteni ŝin por si mem. Ke iu, ekvidinte 
Ligian, ne deziru ŝin samtempe - tion li ne kapablis imagi. 
Nesinregemo, simila al furiozinta ĉevalo, kaj hereda en lia 
familio, ekposedis lin nun kaj senigis de la konscio. 
-Komandanto - li diris per interrompata voĉo, - reiru 
hejmen kaj atendu min... Sciu, ke se Petronius estus eĉ mia 
patro, mi venĝus al li la malbonon faritan al Ligia. Revenu 
hejmen kaj atendu min. Nek Petronius, nek la cezaro ŝin havos! 
Post tio li turnis la kunpremitajn pugnojn al la vaksaj maskoj, kiuj staris en ŝrankoj en la atrium, kaj eksplodis: 
-Je tiuj mortmaskoj! antaŭe mi mortigos ŝin kaj min mem! 
Dirinte tion, Vinicius saltleviĝis, kaj ankoraŭ foje vokinte 
al Aulus: "atendu min", li elkuris, kiel freneza, el la atrium kaj 
kuris al Petronius, dispuŝante envoje preterpasantojn. 
Aulus revenis hejmen kun ioma espero. Li supozis, ke se 
Petronius instigis la cezaron forkapti Ligian por ŝin fordoni al 
Vinicius, Vinicius rekondukos ŝin en ilian domon. Fine nemalgrave konsolis lin la penso, ke se Ligia ne estos savita, ŝi 
estos tamen venĝita kaj ŝirmita per morto kontraŭ la malhonoro. Li kredis, ke Vinicius plenumos ĉion, kion li promesis. Li vidis lian furiozon kaj konis la ekscitemon, denaskan en 
lia tuta gento. Li mem, kvankam li amis Ligian, kiel patro, 
preferus ŝin mortigi ol fordoni al la cezaro, kaj se li ne konsiderus la filon, la lastan posteulon de sia gento, li sendube 
ĝin farus. Aulus estis soldato, pri la stoikoj li apenaŭ aŭdis, 
sed per la karaktero li ne multe diferencis de ili, kaj al liaj 
ideoj, al lia fiereco morto konvenis pli facile kaj pli bone ol 
malhonoro.
Reveninte hejmen, li trankviligis Pomponian, transdonis al 
ŝi sian esperon, kaj ili ambaŭ komencis atendi novaĵojn de 
Vinicius. De tempo al tempo, kiam en la atrium aŭdiĝis paŝoj, 
ili kredis, ke tio estas Vinicius, rekondukanta al ili la amatan 
infanon, kaj ili estis pretaj el la tuta animo beni ilin ambaŭ. 
Sed la tempo pasis, kaj neniu novaĵo venis. Nur vespere aŭdi- 
ĝis la frapilo ĉe la pordo. 
Post momento sklavo eniris kaj transdonis al Aulus leteron. 
La maljuna komandanto, kvankam li ŝatis montri sinregemon, prenis ĝin tamen per iom tremanta mano kaj komencis legi tiel avide, kvazaŭ de tiu letero dependus la ekzisto de 
lia tuta domo. 
Subite lia vizaĝo mallumiĝis, kvazaŭ falus sur ĝin ombro de 
pasanta nuibo. 
-Legu, - li diris, turninte sin al Pomponia. 
Pomponia prenis la leteron kaj legis, kio sekvas: 
"Marcus Vinicius, saluton al Aulus Plautius. Kio okazis, 
okazis laŭ la volo de la cezaro, antaŭ kiu klinu la kapojn, kiel 
klinas mi kaj Petronius". 
Sekvis longa silento.
ĈAPITRO VI 
Petronius estis hejme. La pordisto ne kuraĝis haltigi Viniciuson, kiu enkuris la atrium kiel fulmotondro, poste, 
eksciinte, ke oni devas serĉi la mastron en la biblioteko, kun 
tiu sama impeto enkuris la bibliotekon, kaj trovinte Petroniuson skribanta, elŝiris la kanon el lia mano, rompis ĝin, ĵetegis 
teren, poste premkaptis liajn brakojn per la fingroj kaj, proksimigante la vizaĝon al lia vizaĝo, komencis demandi per raŭ- 
ka voĉo: 
-Kion vi faris kun ŝi? Kie ŝi estas? 
Sed subite okazis io mirindega. La delikatforma kaj malhardita Petronius kaptis la manon de la juna atleto, premantan lian brakon, post tio li kaptis lian duan manon, kaj tenante ilin ambaŭ en sia unu kun forto de fera premilo, diris: 
-Mi estas malfortulo nur matene, sed vespere mi reakiras 
la antaŭan viglecon. Provu liberiĝi. Gimnastikon evidente instruis al vi teksisto, kaj konduton forĝisto. 
Sur lia vizaĝo ne vidiĝis eĉ kolero, nur en la okuloj ekflametis ia pala rebrilo de kuraĝo kaj energio. Post momento li 
lasis la manojn de Vinicius, kiu staris antaŭ li humiligita, hontigita kaj furioza. 
-Ŝtalan manon vi havas, - li diris, - sed je ĉiuj dioj de la 
infero mi ĵuras, ke se vi min perfidis, mi enbatos ponardon en 
vian gorĝon, eĉ en la ĉambroj de la cezaro. 
-Ni parolu trankvile, - diris Petronius. - Ŝtalo estas pli
forta ol fero, do kvankam el unu via brako oni povus fari du 
miajn, mi ne devas vin timi. Aliflanke, doloras min via krudeco, kaj se la homa maldankemo povus min ankoraŭ mirigi, mi 
mirus vian maldankemon. 
-Kie estas Ligia? 
-En la malĉastejo, tio estas en la domo de la cezaro. 
-Petronius! 
-Trankviliĝu kaj sidiĝu. Mi petis la cezaron pri du aferoj, 
kiujn li promesis al mi: unue, ke li eligu Ligian el la domo de 
Aulus, due, ke li donu ŝin al vi. Ĉu vi ne havas ponardon ie en 
la faldoj de via togo? Eble vi frapos min? Sed mi konsilas al 
vi atendi kelkajn tagojn, ĉar oni prenus vin en malliberejon, 
kaj dume Ligia enuus en via domo. 
Sekvis silento. Vinicius dum certa tempo rigardis Petroniuson per mirplenaj okuloj, post kio li diris: 
-Pardonu min. Mi ŝin amas, kaj la amo konfuzas mian 
prudenton. 
-Admiru min, Marcus. Antaŭhieraŭ mi diris al la cezaro 
la jenon: mia nevo, Vinicius, tiel ekamegis iun malgrasaĉan 
knabinon, kiun oni prizorgas ĉe la Aulusoj, ke lia domo ŝanĝis 
sin en vaporbanejon de sopiroj. Vi, cezaro, - mi diris, - kaj 
mi, kiuj scias, kio estas la vera beleco, ne donus por ŝi eĉ mil 
sestercojn, sed la knabo ĉiam ja estis malsaĝa kiel tripieda 
tablo, kaj nun li entute malsaĝiĝis. 
-Petronius! 
-Se vi ne komprenas, ke mi diris tion, volante sekurigi 
Ligian, mi emas kredi, ke mi diris la veron. Mi persvadis al la 
Kuprobarba, ke tia estetikulo, kiel li, ne povas konsideri tian 
knabinon bela, kaj Nero, kiu ĝis nun ne kuraĝas rigardi alie 
ol per miaj okuloj, ne trovos en ŝi belecon, kaj ne trovinte ĝin,
li ŝin ne deziros. Oni devis sendanĝerigi la simion kaj bridi ĝin 
per ŝnuro. Nun Ligian pritaksos ĝuste ne li, sed Poppaea, kaj 
nature ŝi klopodos kiel eble baldaŭ forigi ŝin el la palaco. Kaj 
mi diris, kvazaŭ senintence al la Kupra barbo: "Prenu Ligian 
kaj donu ŝin al Vinicius. Vi rajtas ĝin fari, ĉar ŝi estas garantiulino, kaj se vi ĝin faros, vi malbonagos kontraŭ Aulus." 
Kaj li konsentis. Li havis nenian kaŭzon por malkonsenti, 
tiom pli, ke mi donis al li okazon suferigi honestajn homojn. 
Oni faros vin oficiala gardisto de la garantiulino, oni transdonos en viajn manojn tiun ligan trezoron, kaj vi, kiel aliancano 
de la bravaj ligoj, kaj kune fidela servisto de la cezaro, ne nur 
nenion perdos el tiu trezoro, sed eĉ klopodos ĝin multobligi. 
La cezaro, dezirante konservi la formojn, tenos ŝin dum kelkaj tagoj en sia domo, kaj poste forsendos ŝin en vian insula, 
feliĉulo! 
-Ĉu tio estas vero? Nenio minacas ŝin en la domo de la cezaro? 
-Se ŝi devus loĝi tie por ĉiam, Poppaea parolus pri ŝi kun 
Locusta, sed dum kelkaj tagoj nenio ŝin minacas. En la cezara 
palaco estas dek mil homoj. Povas esti, ke Nero ŝin tute ne vidos, tiom pli, ke li tiagrade ĉion konfidis al mi, ke antaŭ momento estis ĉe mi la centuriestro kaj sciigis, ke li forkondukis 
la knabinon en la palacon kaj transdonis en la manojn de 
Acte. Acte estas bonkora persono, kaj tial mi ordonis transdoni Ligian al ŝi. Pomponia Graecina videble same opinias, ĉar 
ŝi skribis al ŝi. Morgaŭ estos festeno ĉe Nero. Mi rezervis por 
vi lokon apud Ligia. 
-Pardonu mian koleremon, Caius, - diris Vinicius. - Mi 
kredis, ke vi ordonis forkapti ŝin por vi mem, aŭ por la cezaro.
-Mi povas pardoni vian koleremon, sed pli malfacile estas al mi pardoni viajn vulgarajn gestojn, krudajn kriojn kaj 
la voĉon, similan al tiu de morao-ludanto. Tio ne plaĉas al mi, 
Marcus, kaj de tio gardu vin. Sciu, ke la peristo de Nero estas Tigellinus, kaj sciu ankaŭ, ke se mi volus preni la knabinon por mi mem, tiam, rigardante rekte en viajn okulojn, mi 
dirus al vi la jenon: Vinicius, mi forprenas de vi Ligian, kaj mi 
tenos ŝin tiel longe, ĝis ŝi enuigos min. 
Tiel parolante, li komencis rigardi per siaj nuksokoloraj 
pupiloj rekte en la okulojn de Vinicius, kun esprimo malvarma kaj impertinenta, kaj la juna viro entute konfuziĝis. 
-La kulpo estas mia, - li diris. - Vi estas bona, honesta, 
kaj mi dankas vin el la tuta animo. Permesu nur fari al vi ankoraŭ unu demandon. Kial vi ne ordonis sendi Ligian rekte en 
mian domon? 
-Ĉar la cezaro volas konservi la formojn. Oni parolos pri 
tio en Romo, kaj ĉar ni forprenis Ligian kiel garantiulinon, 
tial, tiel longe kiel oni parolos, ŝi restos en la cezara palaco. 
Poste oni senbrue forsendos ŝin al vi, kaj la afero estos finita. 
La Kuprobarba estas malkuraĝa hundo. Li scias, ke lia potenco estas senlima, tamen li penas trovi pretekston por ĉiu sia 
ago. Ĉu vi jam kvietiĝis tiom, por povi iomete filozofi? Ofte 
venis en mian pensori la demando, kial krimo, se ĝi eĉ estus 
potenca kiel cezaro, kaj kiel li, certa pri senpuneco, ĉiam klopodas pri ŝajnoj de leĝo, de justeco kaj virto? Por kio tiu 
peno? Mi opinias, ke mortigi sian fraton, patrinon kaj edzinon estas faroj, indaj je iu azia reĝaĉo, ne je roma cezaro; sed 
se tio al mi okazus, mi ne skribus pravigajn leterojn al la senato... Sed Nero skribas - Nero serĉas pretekstojn, ĉar Nero 
estas timulo. Tamen Tiberius, ekzemple, ne estis timulo -
malgraŭ tio li pravigis ĉiujn siajn farojn. Kial tiel estas? Kio 
estas tiu stranga, pretervola respekto, kiun malbono esprimas 
al virto? Ĉu vi scias, kio ŝajnas al mi? Nome, ke ĝi okazas tial, 
ĉar krimo estas malbela, kaj virto estas bela. Ergo, vera estetikulo estas samfakte virtulo. Ergo, mi estas virtulo. Mi devas 
hodiaŭ verŝi iom da vino al la ombroj de Protagoro, Prodiko 
kaj Gorgiaso. Montriĝas, ke ankaŭ la sofistoj povas kelkfoje 
esti utilaj. Aŭskultu min, ĉar mi parolas plu. Mi forprenis Ligian de Aulus por ŝin doni al vi. Bone. Sed Lizipo farus el vi 
belegajn grupojn. Vi ambaŭ estas belaj, sekve ankaŭ mia faro 
estas bela, kaj estante bela, ĝi ne povas esti malbona. Rigardu, Marcus! jen antaŭ vi sidas virto, enkorpigita en Petroniuson. Se Aristido vivus, li devus veni al mi kaj oferi al mi cent 
minaojn por mallonga prelego pri virto. 
Sed Vinicius, homo, kiun la realeco interesis pli ol prelegoj 
pri virto, diris: 
-Morgaŭ mi vidos Ligian, kaj poste mi havos ŝin en mia 
domo ĉiutage, ĉiam kaj ĝis la morto. 
-Vi havos Ligian, sed mi havos sur la kapo Auluson. Li 
alvokos kontraŭ mi venĝon de ĉiuj subteraj dioj. Kaj se li, bestaĉo, prenus antaŭe lecionon de deklamado... Sed li insultos tiel, kiel miajn klientojn insultis mia iama pordisto, kiun 
cetere mi pro tio sendis en kamparan punlaborejon. 
-Aulus estis ĉe mi. Mi promesis sendi al li sciigon pri Ligia. 
-Skribu al li, ke la volo de la "dia" cezaro estas la plej alta 
leĝo, kaj ke via unua filo ricevos la nomon Aulus. Havu la 
maljunulo ian konsolon. Mi estas preta peti la Kuprobarban, 
ke li alvoku lin al la morgaŭa festeno. Li vin vidu en la triclinium apud Ligia.
-Ne faru tion, - diris Vinicius. - Mi tamen sentas kompaton al ili, speciale al Pomponia. 
Kaj li eksidis por skribi tiun leteron, kiu senigis la maljunan 
komandanton de la lasta espero.
ĈAPITRO VII 
Antaŭ Acte, la eksamatino de Nero, iam klinis sin la plej 
altaj kapoj en Romo. Sed ŝi eĉ tiam ne volis miksi sin en 
la publikajn aferojn, kaj se ŝi kelkfoje uzis sian influon je la 
juna regnestro, ŝi faris tion nur por elpeti kompaton por iu. 
Modesta kaj humila, ŝi gajnis dankemon de multaj, kaj malamikigis kontraŭ si neniun. Eĉ Octavia ne kapablis ŝin malami. Al ĵaluzuloj ŝi ŝajnis nesufiĉe danĝera. Oni sciis, ke ĉiam 
ŝi amas Neron per amo malgaja kaj suferplena, kiu vivas ne 
plu per espero, sed nur per rememorado de la tempo, en kiu 
tiu Nero estis ne nur pli juna kaj amanta, sed ankaŭ pli bona. 
Oni sciis, ke ŝi ne kapablas forŝiri la animon kaj penson de 
tiuj rememoroj, sed atendas ne plunion, kaj ĉar oni vere ne 
bezonis timi, ke la cezaro revenos al ŝi, oni rigardis ŝin kiel 
estaĵon tute sendefendan, kaj tial oni lasis ŝin trankvile. Poppaea konsideris ŝin nur kiel humilan servantinon, sendan- 
ĝeran ĝis tia grado, ke ŝi eĉ ne postulis ŝian forigon el la palaco. 
Ĉar tamen la cezaro iam amis ŝin kaj forlasis sen ofendo, 
en trankvila, kaj eĉ certagrade amika maniero, oni konservis 
por ŝi certan respekton. Nero, liberiginte ŝin, donis al ŝi en la 
palaco loĝejon, en tiu apartan cubicutum kaj iom da servistoj. 
Kaj ĉar siatempe Pallas kaj Narcissus, kvankam liberigitoj de 
Claudius, ne nur partoprenis en festenoj de Claudius, sed eĉ, 
kiel potencaj ministroj, okupis distingajn lokojn, ankaŭ ŝin
oni invitis iafoje al la tablo de la cezaro. Oni faris tion eble 
tial, ke ŝia belega persono estis vera ornamo de la festeno. Cetere, koncerne la elekton de la societo, la cezaro jam delonge 
forlasis ĉiajn konsiderojn. Ĉe lia tablo sidis plej diversa miksamaso da homoj de ĉiaj klasoj kaj profesioj. Estis inter ili senatanoj, sed ĉefe tiaj, kiuj konsentis esti kune arlekenoj. Estis patricioj, maljunaj kaj junaj, avidaj je volupto, lukso kaj 
vivoĝuo. Estis virinoj, havantaj grandajn nomojn, sed ne hezitantaj vespere surmeti flavetajn perukojn kaj distri sin, ser- 
ĉante aventurojn en mallumaj stratoj. Estis ankaŭ altaj oficistoj kaj pastroj, kiuj ĉe plenaj pokaloj mem volonte mokis 
la propajn diojn, kaj apud ili - ĉiaspeca ĉifonularo, konsistanta el kantistoj, mimikistoj, muzikistoj, dancistoj kaj dancistinoj, el poetoj, kiuj, deklamante versaĵojn, pensis pri la 
sestercoj, kiujn ili esperis profiti per laŭdado de versaĵoj de la 
cezaro, el filozofoj-mizeruloj, sekvantaj per avidaj okuloj la 
servatajn manĝojn, el famaj veturigistoj, ĵonglistoj, miraklistoj, fabelrakontistoj, komikistoj, fine el diversaj sentaŭguloj, 
kiujn modo aŭ malsaĝeco kronis kiel unutagajn eminentulojn, kaj inter kiuj ne mankis eĉ tiaj, kiuj per longaj haroj kovris la orelojn, trapikitajn signe de sklaveco. 
La pli famaj el ili okupis la lokojn rekte ĉe la tabloj, la malpli gravaj servis dum la manĝado kiel distristoj, atendante la 
momenton, en kiu la servistaro permesos al ili ĵeti sin sur la 
restintajn manĝaĵojn kaj trinkaĵojn. Tiaspecajn gastojn venigis Tigellinus, Vatinius kaj Vitelius; al la gastoj ili ofte devis 
havigi vestojn, konvenajn al la ĉambroj de la cezaro, kiu cetere ŝatis tian societon, sentante sin en ĝi plej senĝena. La 
lukso de la kortego origis ĉion kaj donis sian brilon al ĉio. 
Grandaj kaj malgrandaj, idoj de eminentaj gentoj kaj strataj
ĉifonuloj, potencaj artistoj kaj mizeraj talentaĉuloj premis sin 
en la palacon por satigi la ravitajn okulojn per la lukso, superpasanta la homan imagon, kaj proksimiĝi al la disdonanto de 
ĉiaj favoroj, riĉaĵoj kaj bonoj, kies unu plaĉo povis verdire 
malaltigi, sed povis ankaŭ senmezure altigi. 
En tiu tago ankaŭ Ligia devis partopreni en simila festeno. 
Timo, necerteco kaj kapturno, ne mirinda post la subita travivaĵo, batalis en ŝi kun la deziro malobei. Ŝi timis la cezaron, 
ŝi timis la homojn, ŝi timis la palacon, kies svarmobruo preskaŭ senigis ŝin de la konscio, ŝi timis la festenojn, pri kies senhonteco ŝi aŭdis de Aulus, de Pomponia Graecina kaj iliaj amikoj. Estante juna knabino, ŝi ne estis tamen senscia pri la vivo, 
ĉar la scio pri malbono frue atingis en tiuj tempoj eĉ infanajn 
orelojn. Ŝi sciis do, ke en tiu palaco minacas ŝin pereo, pri kiu 
cetere avertis ŝin Pomponia en la adiaŭa momento. Havante 
tamen animon junan, nekutimigitan al malvirto, kaj fervore 
konfesante la instruon, enradikigitan al ŝi de la kvazaŭ-patrino, ŝi promesis defendi sin kontraŭ tiu pereo: ŝi ĝin promesis al la patrino, al si mem, kaj ankaŭ al tiu Dia instruisto, je 
kiu ŝi ne nur kredis, sed kiun ŝi ankaŭ ekamis per sia duoninfana koro pro la dolĉeco de lia instruo, pro la maldolĉeco 
de la morto kaj pro la gloro de la leviĝo el mortintoj. 
Ŝi estis ankaŭ certa, ke nun nek Aulus, nek Pomponia Graecina estos plu respondaj por ŝiaj agoj, ŝi do pripensis, ĉu ne 
estos pli bone malobei kaj ne iri al la festeno. Unuflanke timo 
kaj maltrankvilo laŭte parolis en ŝia animo, aliflanke naskiĝis 
en ŝi la deziro montri kuraĝon, persiston, riski torturojn aŭ 
morton. La Dia instruisto ja tiel ordonis. Li ja mem donis la 
ekzemplon. Pomponia ja rakontis al ŝi, ke la plej fervoraj inter la kredantoj avidas per la tuta animo tian provon kaj pre-
ĝas pri ĝi. Ankaŭ Ligian, kiam ŝi estis ankoraŭ infano, ekregis kelkfoje simila deziro. Ŝi vidis sin martirino, kun vundoj 
en la manoj kaj piedoj, blanka kiel neĝo, belega per supertera 
belegeco, portata de same blankaj anĝeloj en la ĉielbluon, kaj 
ŝia animo trovis ĝuon en similaj vizioj. Estis en tio multe da 
infanaj revoj, sed estis ankaŭ iom da memplaĉo pro kiu Pomponia ŝin admonis. Kaj nun, kiam la malobeo al la volo de la 
cezaro povis sekvigi ian teruran punon, kaj kiam la torturoj, 
ofte viditaj en revoj, povis iĝi realaĵo, al la belaj vizioj, al la 
memplaĉo, aliĝis ankoraŭ ia scivolo, miksita kun timo - kiel 
oni ŝin punos kaj kian specon de torturoj oni elektos por ŝi. 
Kaj tiel ŝia ankoraŭ duoninfana animo ŝancelis sin en du 
flankojn. Sed Acte, eksciinte pri tiu hezitado, rigardis ŝin kun 
tia mirego, kvazaŭ la knabino parolus en deliro. Montri malobeon al la volo de la cezaro? Riski de la unua momento lian 
koleron? Por tio oni ja devas esti infano, ne scianta, kion ĝi 
diras. El la propraj vortoj de Ligia montriĝas, ke, ĝuste, ŝi ne 
estas garantiulino, sed knabino, forgesita de sia nacio. Defendas ŝin neniu leĝo de nacioj, kaj se ĝi ŝin eĉ defendus, la 
cezaro estas sufiĉe potenca por dispremi ĝin per la piedoj en 
momento de kolero. Ekplaĉis al la cezaro ŝin preni, kaj de 
tiam li ŝin disponas. De tiam ŝi dependas de lia volo, super 
kiu estas neniu alia en la mondo. 
-Jes, - ŝi diris plu, - mi ankaŭ legis la leterojn de Paŭlo 
el Tarso, kaj mi scias, ke super la tero estas Dio kaj estas la 
Filo de Dio, kiu leviĝis el mortinoj, sed sur la tero estas nur 
la cezaro. Memoru tion, Ligia. Mi scias ankaŭ, ke via instruo 
ne permesas al vi esti tio, kio mi estis, kaj ke kiam venas elekto inter malhonoro kaj morto, al vi, kiel al la stoikoj, pri kiuj 
rakontis al mi Epictetus, permesite estas nur la morton elekti.
Sed ĉu vi povas antaŭvidi, ke vin atendas morto, ne malhonoro? Ĉu vi ne aŭdis pri la filino de Sejanus, kiu, estante ankoraŭ malgranda infano, devis, laŭ la ordono de Tiberius, 
suferi malhonorigon antaŭ la morto, por ke respektita estu la 
leĝo, kiu malpermesas mortpuni virgulinojn? Ligia, Ligia, ne 
incitu la cezaron! Kiam venos la decida momento, kiam vi 
devos elekti inter malhonoro kaj morto, vi agos, kiel via Vero 
al vi ordonas, sed ne serĉu propravole pereon kaj ne incitu 
pro malgrava kaŭzo la teran, kaj krom tio kruelan, dion. 
Acte diris kun granda kompato, kaj eĉ kun ekscito, kaj estante denature miopa, ŝi alŝovis sian dolĉan vizaĝon al la viza- 
ĝo de Ligia, kvazaŭ volante kontroli, kian impreson faras ŝiaj 
vortoj. 
Kaj Ligia, kun fidemo de infano ĵetinte siajn brakojn ĉirkaŭ 
ŝian kolon, diris: 
-Vi estas bona, Acte. 
Acte, kies koron tuŝis la laŭdo kaj fidemo, alpremis ŝin al 
la brusto, kaj post tio, liberiĝinte el la brakoj de la knabino, 
respondis: 
-Mia feliĉo pasis, kaj la ĝojo pasis, sed malbona mi ne 
estas. 
Poste ŝi komencis iri per rapidaj paŝoj en la ĉambro kaj 
paroli al si mem, kvazaŭ kun malespero: 
-Ne! Li ankaŭ ne estis malbona. Li mem tiam pensis, ke 
li estas bona, kaj volis esti bona. Mi scias tion plej certe. Ĉio 
tio venis pli malfrue... kiam li ĉesis ami... Aliaj faris lin tia, 
kia li estas - aliaj - kaj Poppaea! 
Tiam larmoj kovris ŝiajn okulharojn. Ligia sekvis ŝin dum 
ia tempo per siaj bluaj okuloj, kaj fine ŝi diris: 
-Vi lin bedaŭras, Acte?
-Mi bedaŭras, - respondis obtuze la grekino. 
Denove ŝi komencis pasi kun manoj kunpremitaj, kvazaŭ 
de doloro, kaj kun senhelpa vizaĝo. 
Kaj Ligia malkuraĝe demandis plu: 
-Vi lin ankoraŭ amas, Acte? 
-Mi amas... 
Post momento ŝi aldonis: 
-Lin neniu amas, krom mi... 
Sekvis silento, dum kiu Acte penis reatingi trankvilecon, 
konfuzitan de la rememoroj, kaj kiam fine ŝia vizaĝo akiris la 
kutiman esprimon de silenta malĝojo, ŝi diris: 
-Ni parolu pri vi, Ligia. Eĉ ne pensu malobei la cezaron. 
Tio estus frenezaĵo. Trankviliĝu fine. Mi bone konas tiun domon kaj mi supozas, ke flanke de la cezaro nenio al vi minacas. Se Nero ordonus vin forkapti por si mem, oni ne venigus 
vin sur Palatinon. Ĉi tie regas Poppaea, kaj Nero, de kiam ŝi 
naskis al li la filinon, estas ankoraŭ pli sub ŝia povo... Ne, 
Nero ordonis, vere, ke vi ĉeestu la festenon, sed ĝis nun li vin 
ne vidis, nek demandis pri vi, do li ne interesas sin pri vi. Eble 
li forprenis vin de Aulus kaj Pomponia nur pro malamo al ili. 
Petronius al mi skribis, ke mi zorgu pri vi, kaj ĉar Pomponia 
kiel vi scias, ankaŭ skribis, ili verŝajne interkompreniĝis. Eble 
li faris tion laŭ ŝia peto. Se tiel estas, se ankaŭ li, laŭ la peto 
de Pomponia, zorgus pri vi, nenio vin minacas, kaj eĉ povas 
esti, ke Nero laŭ lia instigo resendos vin al la Aulusoj. Mi ne 
scias, ĉu Nero lin tre amas, sed mi scias, ke malofte li kuraĝas 
malkonsenti kun lia opinio. 
-Ha, Acte! - respondis Ligia. - Petronius estis ĉe ni, antaŭ ol oni min forprenis, kaj mia patrino estis konvinkita, ke 
Nero postulis la transdonon de mi laŭ lia instigo.
-Tio estus malbona, - diris Acte. 
Sed, enpensiĝinte por momento, ŝi daŭrigis: 
-Eble tamen Petronius nur elbabilis antaŭ Nero ĉe iu nokto manĝo, ke li vidis ĉe la Aulusoj la garantiulinon de la ligoj, 
kaj Nero, kiu estas ĵaluza pri sia aŭtoritato, postulis vin tial, 
ke garantiuloj apartenas al la cezaro. Li cetere ne amas Auluson kaj Pomponian... Ne! Ne ŝajnas al mi, ke Petronius, se li 
volus forpreni vin de Aulus, uzus tian rimedon... Mi ne scias, 
ĉu Petronius estas pli bona ol tiuj, kiuj ĉirkaŭas la cezaron, 
sed li estas alia... Cetere eble, krom Petronius, vi trovos ankoraŭ iun, kiu volus propeti pri vi. Ĉu vi ne konis ĉe la Aulusoj 
iun proksiman al la cezaro? 
-Mi vidis Vespasianon kaj Tituson. 
-La cezaro ilin ne amas. 
-Kaj Senecan. 
-Sufiĉas, se Seneca ion konsilas, ke la cezaro agu kontraŭe. 
La hela vizaĝo de Ligia komencis kovri sin per ruĝo. 
-Kaj Viniciuson. 
-Mi lin ne konas. 
-Li estas parenco de Petronius, kiu antaŭ nelonge revenis 
el Armenujo. 
-Ĉu vi pensas, ke la cezaro rigardas lin favore? 
-Viniciuson ĉiuj amas. 
-Kaj li volus propeti pri vi? 
-Jes. 
Acte ridetis senteme kaj diris: 
-Vi certe vidos lin ĉe la festeno. Partopreni ĝin vi devas, 
unue tial, ke vi devas... Nur tia infano, kiel vi, povus pensi 
alie. Due, se vi volas reveni la domon de la Aulusoj, vi trovos
okazon peti Petroniuson kaj Viniciuson, ke ili per sia influo 
akiru por vi permeson de reveno. Se ili estus ĉi tie, ili ambaŭ 
dirus al vi la samon, kiel mi: ke freneze kaj pereige estus malobei. La cezaro povus, vere, ne rimarki vian foreston, sed se 
li ĝin rimarkus kaj pensus, ke vi kuraĝis malrespekti lian volon, tiam ne estus por vi rimedo de savo. Venu, Ligia. Ĉu vi 
aŭdas tiun bruon en la domo? La suno jam malleviĝas kaj 
baldaŭ la gastoj komencos alveni. 
-Vi estas prava, Acte, - respondis Ligia, - kaj mi sekvos 
vian konsilon. 
Kiom da deziro renkonti Viniciuson kaj Petroniuson estis 
en ŝia decido, kiom da virina scivolo vidi almenaŭ foje en la 
vivo tian festenon, kaj en ĝi la cezaron, la kortegon, la faman 
Poppaean kaj aliajn belulinojn, kaj tiun tutan senegalan lukson, pri kiu oni rakontis mirindaĵojn en Romo, sendube Ligia 
mem ne povis al si konsciigi. Sed malgraŭ tio Acte estis prava, kaj la knabino bone tion sentis. Ŝi devis iri; kiam do la nepreco kaj la simpla prudento subtenis la kaŝitan tenton, ŝi ĉesis heziti. 
Acte kondukis ŝin tiam en sian propran unctorium por ŝin 
pomadi kaj vesti, kaj kvankam en la domo de la cezaro ne 
mankis sklavinoj, kaj Acte havis sufiĉe da ili por la persona 
priservado, tamen, pro kompato al la knabino, kies senkulpeco kaj beleco movis ŝian koron, ŝi decidis mem vesti Ligian. 
Kaj tuj montriĝis, ke en la juna grekino, malgraŭ ŝia malĝojo 
kaj malgraŭ profunda legado de la leteroj de Paŭlo el Tarso, 
restis ankoraŭ multe el la greka animo, al kiu korpa beleco 
parolas pli ol ĉio alia en la mondo. Nudiginte Ligian kaj vidinte ŝian korpon, kaj flekseman kaj plenan, formitan kvazaŭ 
el perlamoto kaj rozo, ŝi ne povis deteni krion de miro, kaj,
foriĝinte je kelkaj paŝoj, rigardis kun admiro tiun senkomparan, printempan figuron. 
-Ligia! - ŝi ekkriis fine, - vi estas miloble pli bela ol Poppaea! 
Sed la knabino, edukita en la severa domo de Pomponia, 
kie oni gardis modestecon, eĉ kiam virinoj estis nur inter si, 
staris - belega kiel belega sonĝo, harmonia kiel verko de Praksitelo, aŭ kiel kanto, sed konfuzita, roza de honto, kun genuoj kunpremitaj, kun manoj sur la brusto kaj kun okulharoj 
mallevitaj sur la okulojn. Fine, levinte per subita movo la brakojn, ŝi eltiris la pinglojn, subtenantaj ŝiajn harojn, kaj en unu 
momento, per unu kaposkuo, kovriĝis per ili, kiel per mantelo. 
Acte, proksimiĝinte kaj tuŝante ŝian malhelan hararon, 
diris: 
-Ho, kiajn harojn vi havas!... Mi ne surŝutos ilin per ora 
pudro, oro jam trabrilas tie kaj ie iliajn ondojn. Nur kelkloke 
mi eble aldonos oran brilon, sed facile, tiel facile, kvazaŭ radio ilin tralumus... Mirinda estas sendube via liga lando, kie 
tiaj knabinoj naskiĝas. 
-Mi tion ne memoras, - diris Ligia. - Ursus al mi rakontis nur, ke tie estas arbaroj, arbaroj, arbaroj. 
-Kaj en la arbaroj floroj floras, - diris Acte, trempante la 
manojn en vazo, plena de verbeno, kaj verŝetante ĝin sur la 
harojn de la knabino. 
Fininte tiun laboron, ŝi komencis laŭvice delikate ŝmiri 
ŝian korpon per aromaj oleoj el Arabujo, kaj poste kovris ĝin 
per senmanika, orkolora mola tuniko, sur kiun estis metota 
neĝblanka peplum. Sed ĉar antaŭe oni devis kombi la harojn, 
ŝi ĉirkaŭvolvis ŝin dume per speco de vasta vesto, nomata
synthesis, kaj, sidiĝinte sur seĝon, transdonis ŝin por momento en la manojn de sklavinoj, por rigardi de malproksime ŝian 
kombadon. Du sklavinoj komencis samtempe meti sur la 
malgrandajn piedojn de Ligia blankajn, purpure broditajn 
ŝuojn, kruce ŝnurante ilin ĉirkaŭ la alabastraj maleoloj. Kiam 
la kombado estis finita, oni ondigis sur ŝi peplum en belegajn 
faldojn, post kio Acte, ferminte ŝnuron da perloj sur la kolo 
de Ligia kaj tuŝinte per ora polvo ŝiajn harbuklojn, ordonis 
vesti sin mem, dum la tuta tempo sekvante Ligian per ravitaj okuloj. 
Sed baldaŭ ŝi estis preta, kaj kiam nun antaŭ la ĉefa pordego komencis aperi la unuaj portiloj, ili ambaŭ eniris en 
flankan kriptoportikon, el kie oni vidis la ĉefan enirejon, la internajn galeriojn kaj la korton, ĉirkaŭitan per kolonaro el numida marmoro. 
Iom post iom ĉiam pli da homoj pasis sub la alta arko de 
la pordego, super kiu grandioza kvadrigo de Liziaso ŝajnis 
porti en aeron Apolonon kaj Dianon. La okulojn de Ligia frapis mirinda vidaĵo, pri kiu la modesta domo de Aulus povis 
doni al ŝi nenian imagon. Tio estis la tempo de subiro de la 
suno, kaj ĝiaj lastaj radioj falis sur la flavan, numidan marmoron de la kolonoj, kiu en tiuj lumoj brilis kiel oro, kaj kune 
nuancis rozkolore. Inter la kolonoj, apud blankaj statuoj de 
Danaidoj kaj aliaj, prezentantaj diojn aŭ heroojn, fluis amasoj da homoj, viroj kaj virinoj, ankaŭ similaj al statuoj, ĉar 
ĉirkaŭfalditaj per togoj, pepla kaj stolae, gracie fluantaj malsupren en molaj ondoj, sur kiuj estingiĝis la briloj de la subiranta suno. Giganta Herkulo, kies kapo estis ankoraŭ en lumo, de la brusto jam dronanta en ombro, ĵetata de kolono, 
rigardis de supre la amason. Acte montris al Ligia senatanojn
en larĝe borderitaj togoj, en koloraj tunikoj, kun kvaronlunoj 
sur la ŝuoj, kaj kavalirojn, kaj famajn artistojn, kaj romajn 
sinjorinojn, vestitajn jen rome, jen greke, jen per fantaziaj, 
orientaj vestoj, kun haroj frizitaj turforme aŭ piramide, aŭ 
kombitaj, simile al diinstatuoj, malalte ĉe la kapo, kaj ornamitaj per floroj. Dirante la nomojn de multaj viroj kaj virinoj, 
Acte aldonis al ili mallongajn kaj ofte terurajn historiojn, kiuj 
inspiris al Ligia timon, admiron, miregon. Tio estis por ŝi nova mondo, kies belecon ĝuis ŝiaj okuloj, sed kies kontrastojn 
ŝia knabina intelekto ne povis kompreni. En tiu vespera ruĝo 
sur la ĉielo, en tiuj vicoj da senmovaj kolonoj, pereantaj for, 
malproksime, kaj en tiuj homoj, similaj al statuoj, estis ia 
grandega paco. Ŝajnis, ke inter tiuj rektliniaj marmoroj devus 
vivi iaj duondioj, liberaj de zorgoj, lulataj de trankvilo kaj feli- 
ĉaj; dume la mallaŭta voĉo de Acte fojon post fojo malkovris 
alian, teruran sekreton, tiel de la palaco, kiel de la homoj. Jen 
tie, for, oni vidas la kriptoportikon, sur kies kolonoj kaj planko ruĝas ankoraŭ sangokoloraj makuloj de la sango, per kiu 
surŝprucis la blankajn marmorojn Caligula, falante de la ponardo de Cassius Chaerea; tie oni murdis lian edzinon; tie la 
infanon oni disbatis kontraŭ la ŝtonoj; tie, sub tiu palacflanko, estas la subterejo, kie pro malsato mordis la fingrojn la 
juna Drusus; tie oni venenis la pli maljunan, tie en teruro tordis sin Gemellus, tie en konvulsio Claudius, tie Germanicus, 
ĉie tiuj muroj aŭdis ĝemojn kaj stertoradon de agoniantoj, kaj 
tiuj homoj, kiuj nun rapidas al la festeno en togoj, en koloraj 
tunikoj, en floroj kaj juveloj, estas eble morgaŭ kondamnotaj; 
eble sur pluraj vizaĝoj rideto kovras timon, maltrankvilon, 
necertecon pri la morgaŭa tago; eble febro, avideco, ĵaluzo 
mordas ĉi momente la korojn de tiuj ekstervide senzorgaj,
florkronitaj duondioj. La konfuzitaj pensoj de Ligia ne kapablis postkuri la vortojn de Acte, kaj dum tiu belega mondo 
tiris kun ĉiam pli granda forto ŝiajn okulojn, timo premis ŝian 
koron, kaj en la animo leviĝis subite nedirebla kaj senlima 
sopiro al la amata Pomponia Graecina kaj al la trankvila domo de la Aulusoj, kie regis amo, ne krimo. 
Dume de Vicus Apollinis alfluis novaj ondoj da gastoj. El 
trans la pordego aŭdiĝis bruo kaj krioj de klientoj, akompanataj siajn patronojn. Sur la kortego, inter la kolonaroj, svarmis amasoj da cezaraj sklavoj, sklavinoj, malgrandaj servoknaboj kaj pretoriaj soldatoj, garde postenantaj en la palaco. 
Kelkloke inter blankaj kaj brunetaj vizaĝoj eknigris vizaĝo de 
numido en plumhava kasko kaj kun grandaj oraj ringoj en la 
oreloj. Oni portis liutojn, citrojn, faskojn da floroj, arte kulturitaj malgraŭ la malfrua aŭtuno, manlampojn arĝentajn, 
orajn kaj kuprajn. Ĉiam pli laŭta bruo de interparoloj miksis 
sin kun plaŭdado de fontano, kies gutoŝnuroj, rozaj de la vesperaj briloj, falante de alte sur marmorojn, disbatis sin sur ili 
kvazaŭ plorĝeme. 
Acte ĉesis rakonti, sed Ligia rigardis plu, kvazaŭ serĉante 
iun en la amaso. Kaj subite ŝia vizaĝo kovriĝis per ruĝo. El 
inter la kolonoj elpaŝis Vinicius kaj Petronius kaj iris al la 
granda triclinium, belegaj, trankvilaj, similaj en siaj togoj al 
blankaj duondioj. Al Ligia, kiam ŝi ekvidis inter la fremdaj 
homoj tiujn du konatajn kaj amikajn vizaĝojn, ŝajnis, ke granda ŝarĝo defalis de ŝia koro. Ŝi sentis sin malpli soleca. Tiu 
granda sopiro al Pomponia kaj al la domo de la Aulusoj, kiu 
leviĝis en ŝi antaŭ momento, subite ĉesis esti dolora. La tento vidi Viniciuson kaj paroli kun li sufokis ĉiujn aliajn voĉojn. 
Vane ŝi rememorigis al si ĉian malbonon, kiun ŝi aŭdis pri la
domo de la cezaro, kaj la vortojn de Acte, kaj la avertojn de 
Pomponia; malgraŭ tiuj vortoj kaj avertoj ŝi sentis subite, ke 
partopreni tiun festenon ŝi ne nur devas, sed volas: ĉe la penso, ke post momento ŝi aŭdos tiun simpatian kaj karan voĉon, 
kiu parolis al ŝi pri amo kaj pri feliĉo, inda je dioj, kaj kiu ĝis 
nun sonis en ŝiaj oreloj kiel kanto, ekregis ŝin simple ĝojo. 
Sed subite ŝi ektimis tiun ĝojon. Ŝajnis al ŝi, ke en tiu momento ŝi perfidas tiun puran instruon, en kiu oni ŝin edukis, 
kaj Pomponian, kaj sin mem. Alia afero estas iri devigite, kaj 
alia - ĝoji pro tia nepreco. Ŝi sentis sin kulpa, malinda kaj 
perdita. Ekregis ŝin malespero kaj ŝi volis plori. Se ŝi estus 
sola, ŝi surgenuiĝus kaj komencus bati la bruston, ripetante: 
mia kulpo, mia kulpo! Acte, preminte ŝin nun je la mano, 
kondukis ŝin tra internaj ĉambroj en grandegan triclinium, kie 
devis okazi la festeno, kaj sur ŝiaj okuloj kvazaŭ kuŝis nebulo, en la oreloj sonis bruo de internaj emocioj kaj la korbatado 
sufokis la spiron. Kiel en sonĝo ŝi vidis mil lampojn, flagrantajn sur la tabloj, sur la muroj, kiel en sonĝo ŝi aŭdis krion, 
per kiu oni salutis la cezaron, kiel tra nebulo ŝi vidis lin mem. 
La krio ŝin surdigis, blindigis ŝin la brilo, aromoj kapturnigis, 
kaj perdinte la reston de la konscio, ŝi apenaŭ povis distingi 
Acten, kiu, lokinte ŝin ĉe la tablo, okupis mem apudan lokon. 
Sed post momento malalta; konata voĉo aŭdiĝis de la alia 
flanko: 
-Saluton al vi, plej bela el fraŭlinoj sur la tero kaj el steloj sur la ĉielo! Saluton al vi, dia Callina! 
Ligia, rekonsciiĝinte iom, rigardis: apud ŝi kuŝis Vinicius. 
Li ne surhavis togon, ĉar la oportuno kaj kutimo ordonis 
demeti togojn por festenoj. Lian korpon kovris nur skarlata 
senmanika tuniko, surbrodita de arĝentaj palmoj. Liaj brakoj
estis nudaj, laŭ orienta kutimo ornamitaj per du larĝaj 
brakringoj, bukitaj super la kubutoj; sube - zorgeme senharigitaj, glataj, sed tro muskolaj, veraj brakoj de soldato, kreitaj por glavo kaj ŝildo. Sur la kapo li portis kronon el rozoj. 
Kun siaj brovoj, kunkreskantaj super la nazo, kun la mirindaj 
okuloj kaj bruneta vizaĝo li estis kvazaŭ personigo de juneco kaj forto. Al Ligia li ŝajnis tiel belega, ke kvankam ŝia komenca svenemo jam pasis, ŝi apenaŭ kapablis respondi: 
-Saluton al vi, Marcus... 
Kaj li diris: 
-Feliĉaj estas miaj okuloj, kiuj vin vidas, feliĉaj la oreloj, 
kiuj aŭdis vian voĉon, pli dolĉan al mi ol la voĉo de flutoj kaj 
citroj. Se oni lasus min elekti, kiu kuŝu apud mi dum tiu ĉi 
festeno, ĉu vi, Ligia, aŭ Venuso, mi elektus vin, ho dia! 
Kaj li komencis rigardi ŝin, kvazaŭ volante satiĝi per ŝia 
bildo, kaj brulvundis sin per la okuloj. Lia rigardo glitis de ŝia 
vizaĝo sur la kolon kaj sur la malkovritajn brakojn, karesis 
ŝian belegan figuron, ĝuis ŝin, posedprenis kaj sorbis, sed, 
krom voluptemo, brilis en ĝi feliĉo kaj amo kaj admiro sen 
limo. 
-Mi sciis, ke mi vin renkontos en la domo de la cezaro, - 
li diris plu, - tamen, kiam mi vin ekvidis, tutan mian animon 
ekskuis tia ĝojo, kvazaŭ neatendita feliĉo min trafus. 
Ligia, rekonsciiĝinte kaj sentante, ke en tiu amaso kaj en 
tiu domo li estas la sola estaĵo proksima al ŝi, komencis paroli kun li kaj demandi pri ĉio, kio estis por ŝi nekomprenebla kaj kio inspiris al ŝi timon. De kie li sciis, ke li trovos ŝin 
en la domo de la cezaro, kaj kial ŝi estas ĉi tie? Kial la cezaro 
forprenis ŝin de Pomponia? Ĉi tie ŝi timas kaj volas reveni al
ŝi. Ŝi mortus pro sopiro kaj maltrankvilo, se ŝi ne esperus, ke 
Petronius kaj li propetos pri ŝi la cezaron. 
Vinicius klarigis al ŝi, ke pri ŝia forkapto li eksciis de Aulus 
mem. Kial ŝi estas ĉi tie, li ne scias. La cezaro antaŭ neniu 
pravigas siajn decidojn kaj ordonojn. Ŝi tamen ne timu. Jen li, 
Vinicius, estas apud ŝi kaj restos apud ŝi. Li preferus perdi la 
okulojn ol ŝin ne vidi, li preferus perdi la vivon ol ŝin forlasi. 
Ŝi estas lia animo, li do gardos ŝin, kiel la propran animon. Li 
konstruos al ŝi en sia hejmo altaron, kiel al sia diino, li oferos 
sur ĝi mirhon kaj aloon, kaj printempe anemonojn kun pomfloroj... Kaj ĉar ŝi timas la domon de la cezaro, li promesas al 
ŝi, ke en ĉi tiu domo ŝi ne restos. 
Kvankam li parolis elturniĝeme kaj kelkfoje artifike, en lia 
voĉo estis sentebla vero, ĉar liaj sentoj estis veraj. Iom post 
iom ekposedis lin ankaŭ sincera kompato kaj liaj vortoj penetris en lian animon tiel, ke kiam ŝi komencis danki lin kaj 
certigi, ke Pomponia amis lin pro lia boneco kaj ŝi mem estos danka al li dum la tuta vivo, li ne povis regi sian kortuŝon 
kaj ŝajnis al li, ke neniam en la vivo li scios rifuzi ŝian peton. 
Lia koro komencis degeli. Ŝia beleco ebriigis liajn sentojn kaj 
li avidis ŝin, sed ankaŭ konsciis, ke ŝi estas al li tre kara kaj ke 
vere li povas ŝin adori kiel diinon; li sentis ankaŭ neregeblan 
bezonon paroli al ŝi pri ŝia beleco kaj pri sia amo al ŝi, kaj ĉar 
la festena bruo laŭtiĝis, tial, alŝovinte sin pli proksimen, li 
komencis flustri al ŝi vortojn bonajn, dolĉajn, fluantajn el la 
fundo de la animo, sonantajn kiel muziko, kaj ebriigajn kiel 
vino. 
Kaj li ebriigis ŝin. Inter ĉiuj tiuj fremduloj, kiuj ŝin ĉirkaŭis, 
li ŝajnis al ŝi ĉiam pli proksima, pli aminda, kaj tute certa kaj 
tutanime sindona. Li trankviligis ŝin, promesis eligi el la domo
de la cezaro; li promesis, ke li ŝin ne forlasos, ke li servos al 
ŝi. Krom tio, antaŭe, en la hejmo de la Aulusoj li parolis al ŝi 
nur ĝenerale pri amo kaj pri feliĉo, kiun ĝi povas doni, kaj 
nun li diris jam rekte, ke li amas ŝin, ke ŝi estas por li plej kara 
kaj plej amata. La unuan fojon Ligia aŭdis tiajn vortojn el vira 
buŝo, kaj dum ŝi aŭskultis, ĉiam pli ŝajnis al ŝi, ke io en ŝi 
vekiĝas el dormo, ke posedas ŝin ia feliĉo, en kiu senlima ĝojo 
miksas sin kun senlima maltrankvilo. Timo ŝin kaptis, ke tiajn 
parolojn ŝi aŭskultis, sed por nenio en la mondo ŝi volus preterlasi eĉ unu vorton. Kelkfoje ŝi mallevis la okulojn, kaj jen 
levis al Vinicius rigardon lumplenan, timeman kaj kune demandan, kvazaŭ ŝi dezirus diri al li: "parolu plu!" La bruo, la 
muziko, la odoro de floroj kaj la odoro de arabaj incensoj 
denove komencis turnigi ŝian kapon. Estis en Romo kutimo 
kuŝi ĉe festenoj, sed hejme Ligia okupis la lokon inter Pomponia kaj la malgranda Aulus, kaj nun kuŝis apud ŝi Vinicius, 
juna, grandega, amplena, ardanta, kaj ŝi, sentante la brulon, 
kiu de li radiis, spertis kune honton kaj volupton. Ekregis ŝin 
ia senforteco, ia svenemo kaj forgesemo, kvazaŭ dormo estus 
ŝin kaptanta. 
Sed ŝia apudesto komencis ankaŭ lin influi. Lia vizaĝo pali- 
ĝis. La nazo disblovis sin, kiel tiu de orienta ĉevalo. Videble 
ankaŭ lia koro batis sub la skarlata tuniko per neordinara ritmo, ĉar lia spiro iĝis mallonga kaj vortoj ŝiris sin en la buŝo. 
Ankaŭ li la unuan fojon estis tiel senpere apud ŝi. Liaj pensoj 
komencis miksi sin; en la vejnoj li sentis fajron, kiun vane li 
volis estingi per vino. Ne la vino ankoraŭ, sed ŝia belega viza- 
ĝo, ŝiaj nudaj brakoj, ŝia knabina brusto, ondanta sub la ora 
tuniko, kaj ŝia figuro, kaŝita en la blankaj faldoj de la peplum, 
ebriigis lin ĉiam pli. Fine li ĉirkaŭprenis ŝian manon super la
artiko, kiel li foje jam faris en la domo de la Aulusoj, kaj tirante ŝin al si, komencis flustri per tremantaj lipoj: 
-Mi amas vin, Callina... dia mia! 
-Marcus, lasu min, - diris Ligia. 
Kaj li parolis plu kun okuloj, kovritaj de nebulo: 
-Dia mia! - Amu min!... 
Sed en la sama momento aŭdigis la voĉo de Acte, kiu kuŝis 
aliflanke de Ligia: 
-La cezaro vin rigardas. 
Viniciuson kaptis subita kolero tiel kontraŭ la cezaro, kiel 
kontraŭ Acte. Jen ŝia voĉo dispelis la sorĉon de la ravekscito. 
Al la juna viro eĉ amika voĉo ŝajnus en tiu momento trudema, kaj li pensis, ke Acte intence volas malhelpi lian interparolon kun Ligia. 
Do, levinte la kapon kaj rigardinte la junan liberigitinon 
super la ŝultroj de Ligia, li diris kolere: 
-Pasis la tempo, Acte, kiam vi kuŝis dum festenoj apud la 
cezaro, kaj oni diras, ke minacas vin blindeco, kiel do vi povas lin vidi? 
Kaj ŝi respondis, kvazaŭ kun malĝojo: 
-Mi vidas lin tamen... Li ankaŭ estas miopa kaj rigardas 
vin tra la smeraldo. 
Ĉio, kion faris Nero, ekscitis gardemon eĉ de plej proksimaj al li personoj, tial Vinicius maltrankviliĝis, rekonsciiĝis - 
kaj komencis nerimarkite rigardi al la cezaro. Ligia, kiu en la 
komenco de la festeno vidis lin, pro konfuzo, kiel tra nebulo, kaj, absorbite per la ĉeesto kaj interparolo de Vinicius, tute 
lin ne rigardis, nun ankaŭ turnis al li siajn scivolajn kaj timigitajn okulojn. 
Acte diris la veron. La cezaro, klinita super la tablo, duonferminte unu okulon, kaj ĉe la alia tenante per la fingroj rondan, poluritan smeraldon, kiun li konstante uzis, rigardis ilin. 
Por momento lia rigardo renkontis la okulojn de Ligia, kaj la 
koro de la knabino premiĝis de teruro. Kiam, ankoraŭ en la 
infaneco, ŝi estis en la sicilia bieno de la Aulusoj, maljuna 
egipta sklavino - rakontis al ŝi pri drakoj, loĝantaj en montaraj abismoj, kaj jen nun ŝajnis al ŝi, ke rigardis ŝin subite 
verdeta okulo de tia drako. Ŝi kaptis per la mano la manon de 
Vinicius, kiel infano, kiu timas, kaj en ŝian kapon premis sin 
senordaj kaj rapidaj impresoj: do tio estas li? la terura kaj ĉiopova? Neniam ŝi vidis lin antaŭe, kaj ŝi imagis, ke li aspektas 
alie. Ŝi prezentis al si ian teruran vizaĝon, kun krueleco ŝtone fiksita en la trajtoj; dume ŝi vidis grandegan, sur dika nuko 
bazitan kapon, teruran, vere, sed preskaŭ ridindan, ĉar similan de malproksime al kapo de infano. Tuniko de ametista 
koloro, malpermesita al simplaj mortemuloj, reflektis bluetan 
brilon sur lian larĝan kaj mallongan vizaĝon. Li havis harojn 
malhelajn, frizitajn laŭ la modo enkondukita de Otho, en 
kvar vicojn da bukloj. Barbon li ne havis, ĉar antaŭ nelonge 
li oferis ĝin al Jovo, pro kio tuta Romo esprimis al li dankojn, 
kvankam kaŝe oni flustris, ke li oferdonis ĝin tial, ke ĝi 
kreskis, kiel ĉe ĉiuj el lia familio, ruĝahare. En lia frunto, forte 
elstaranta super la brovoj, estis tamen io olimpa. En la kuntiritaj brovoj oni vidis konscion pri ĉiopovo; sed sub tiu frunto de duondio troviĝis vizaĝo de simio, drinkulo kaj komedianto, vanta, plena de sinŝanĝaj avidoj, ŝvela de graso, kaj tamen malsanema kaj senponta. Al Ligia li ŝajnis malbonaŭgura, sed antaŭ ĉio abomena. 
Post momento li metis la smeraldon kaj ĉesis ŝin rigardi. 
Tiam ŝi vidis liajn konveksajn, bluajn okulojn, fermetiĝantajn
pro troo da lumo, vitrosimilajn, sen penso, kiel la okuloj de 
mortintoj. 
Kaj li, turninte sin al Petronius, diris: 
-Ĉu tio estas la garantiulino, kiun amas Vinicius? 
-Estas ŝi, - respondis Petronius. 
-Kiel nomas sin ŝia nacio? 
-Ligoj. 
-Kaj Vinicius opinias ŝin bela? 
-Vestu per virina peplum putrintan olivarban ŝtipon, kaj 
Vinicius trovos ĝin belega. Sed sur via vizaĝo, ho senkompara 
konanto, mi legas jam verdikton pri ŝi! Vi ne bezonas ĝin 
anonci! Jes! tro seka, malgrasaĉa, vera papavo sur maldika 
trunketo, kaj vi, dia estetikulo, ŝatas en virino antaŭ ĉio la 
trunkon, kaj trioble, kvaroble vi pravas! La nura vizaĝo nenion signifas. Mi multe lernis de vi, sed tiel seneraran juĝon 
de la okulo mi ankoraŭ ne havas... Kaj mi estas preta veti kun 
Tulius Senecio je lia amatino, ke kvankam dum la festeno, 
kiam ĉiuj kuŝas, malfacile estas juĝi pri la tuta figuro, vi jam 
diris al vi: "tro mallarĝa en la koksoj!" 
-Tro mallarĝa en la koksoj, - respondis Nero, duonfermante la okulojn. 
Sur la buŝo de Petronius aperis apenaŭ rimarkebla rideto, 
kaj Tulius Senecio, kiu ĝis tiu momento estis okupita de interparolo kun Vestinus, aŭ pli ĝuste per mokado de sonĝoj, 
je kiuj Vestinus kredis, diris: 
-Vi eraras! - mi partias kun la cezaro. 
-Bone, - respondis Petronius. - Mi estis ĝuste pruvanta, ke vi havas eron da saĝo, kaj la cezaro asertas, ke vi estas 
kompleta azeno. 
-Habet! - diris Nero, ridante kaj turnante malsupren la
grandan fingron de la mano, kiel oni faris en cirkoj, signe, ke 
gladiatoro ricevis baton kaj ke li estu finmortigita. 
Kaj Vestinus, kredante, ke oni parolas ĉiam pri sonĝoj, 
kriis: 
-Mi tamen kredas je sonĝoj, kaj Seneca diris al mi iam, ke 
li ankaŭ kredas. 
-La lastan nokton mi ŝongis, ke mi iĝis vesta pastrino, - 
diris, klinante sin super la tablon, Calvia Crispinilla. 
Je tio Nero komencis klaki per la manoj, aliaj sekvis lian 
ekzemplon, kaj dum momento ĉirkaŭe sonis aplaŭdoj, ĉar 
Crispinilla, kelkfoja eksedzino, estis konata pro sia nekredebla malĉasteco en tuta Romo. 
Sed ŝi, tute ne konfuzite, diris: 
-Kion do! Ili ĉiuj estas maljunaj kaj malbelaj. Sole Rubria 
similas al homoj, kaj tiel ni estus du, kvankam eĉ Rubria somere ricevas lentugojn. 
-Konfesu tamen, ĉastega Calvia, - diris Petronius, - ke 
iĝi vestpastrino vi povis nur en sonĝo. 
-Kaj se la cezaro ordonus? 
-Mi kredus, ke realigas sonĝoj eĉ plej strangaj. 
-Ĉar ili realiĝas, - kriis Vestinus. - Mi komprenas homojn, kiuj ne kredas je la dioj, sed kiel oni povas ne kredi je 
sonĝoj! 
-Kaj aŭguroj? - demandis Nero. - Oni iam aŭguris al 
mi, ke Romo ĉesos ekzisti, kaj mi regos super la tuta Oriento. 
-Aŭguroj kaj sonĝoj, - tio ligas sin kune, - diris Vestinus. 
- Foje prokonsulo, granda nekredanto, sendis en la templon 
de Mopsuso sklavon kun sigelita letero, kiun li malpermesis 
malfermi por kontroli, ĉu la dio scios respondi al la demando, farita en la letero. La sklavo dormis nokte en la templo 
por havi aŭguran sonĝon, post kio li revenis kaj diris la jenon: 
Mi vidis en sonĝo junulon, helan, kiel la suno, kiu diris al mi 
nur unu vorton: "nigran". La prokonsulo, aŭdinte tion, paliĝis 
- kaj, turnante sin al siaj gastoj, egalaj nekreduloj, diris: "Ĉu 
vi scias, kio estis en la letero?" 
En tiu momento Vestinus interrompis kaj, levinte pokalon 
kun vino, komencis trinki. 
-Kio estis en la letero? - demandis Senecio. 
-En la letero estis la demando: "Kian virbovon mi oferu: 
blankan, aŭ nigran?" 
Sed la intereson, ekscititan de la rakonto, interrompis Vitelius, kiu, veninte jam iom ebria al la festeno, sen iu kaŭzo 
eksplodis subite per senpensa rido. 
-Kial ridas tiu barelo da sebo? - demandis Nero. 
-Rido distingas homojn de bestoj, - diris Petronius, - kaj 
li ne havas alian pruvon, ke li ne estas porko. 
Vitelius interrompis en duono de rido, kaj, ŝmacante per la 
lipoj, brilantaj de saŭcoj kaj grasoj, komencis rigardi la ĉeestantojn kun tia mirego, kvazaŭ li neniam antaŭe ilin vidus. 
Poste, levinte sian kusensimilan manon, li diris per raŭka 
voĉo: 
-Mi perdis de la fingro kavaliran ringon, hereditan de la 
patro. 
-Kiu estis ŝuisto, - aldonis Nero. 
Sed Vitelius denove eksplodis per neatendita rido kaj komencis serĉi la ringon en la peplum de Calvia Crispinilla. 
Je tio Vatinius komencis ŝajnigi kriojn de timigita virino, 
kaj Nigidia, amikino de Calvia, juna vidvino kun vizaĝo de 
malĉastistino, diris laŭte:
-Li serĉas tion, kion li ne perdis. 
-Kaj kio neniel al li utilos, eĉ se li ĝin trovos, - finis la 
poeto Lucanus. 
La festeno iĝis pli gaja. Amasoj da sklavoj disportis ĉiam 
novajn manĝojn; el grandegaj ujoj, plenigitaj per neĝo kaj 
ĉirkaŭvolvitaj per hedero, oni ĉiumomente eltiris malpli grandajn kruĉojn kun multspecaj vinoj. Ĉiuj drinkis abunde. Sur 
la tablon kaj sur la festenanojn de la plafono fojon post fojo 
falis rozoj. 
Petronius komencis tamen peti Neron, ke antaŭ ol la gastoj ebriiĝos, li donu brilon al la festeno per sia kanto. Ĥoro da 
voĉoj subtenis liajn vortojn, sed Nero komencis rezisti. Tio ne 
estas nur la afero de kuraĝo, kvankam ĉiam ĝi mankas al li... 
La dioj scias, kiom kostas al li ĉiaj sinprezentoj... Li, vere, ne 
deklinas - sin de ili, ĉar oni devas ja ion fari por la arto, kaj 
se Apolono - donacis al li certan voĉon, la dian favoron ne 
decas ja lasi senuze. Li eĉ komprenas, ke ĝi estas lia devo. rilate al la regno. Sed hodiaŭ li vere estas raŭka. Nokte li metis sur la bruston plumbajn ĉarĝetojn; sed ankaŭ tio ne helpis... Li eĉ intencas veturi en Antiumon por spiri iom la maran aeron. 
Sed Lucanus komencis lin petegi. en la nomo de la arto kaj 
de la homaro. Ĉiuj scias, ke la dia poeto kaj kantisto komponis novan himnon al Venuso, kompare kun kiu tiu de Lucretius estas nur hurletado de jara lupido. Estu ĉi tiu festeno vera 
festeno. Regnestro bona kiel li, ne devas tiel suferigi siajn subulojn: "Ne estu kruela, cezaro!" 
-Ne estu kruela! - ripetis ĉiuj, sidantaj pli proksime. 
Nero dismetis la manojn, signe, ke li devas cedi. Tiam ĉiuj 
vizaĝoj alprenis la esprimon de danko, kaj ĉiuj okuloj direktis sin al li. Sed li jam antaŭe ordonis sciigi Poppaean, ke li 
kantos, kaj diris al la ĉeestantoj, ke ŝi ne venis al la festeno, 
ĉar ŝi ne sentis sin sana, ĉar tamen neniu kuracilo tiel helpas 
al ŝi, kiel lia kanto, li ne volus senigi ŝin de la okazo. 
Poppaea baldaŭ venis, efektive. Ŝi regis ĝis nun Neron, kiel 
subulon, ŝi tamen sciis, ke kiam estis koncernata lia memamo 
de kantisto, ĉaristo aŭ poeto, danĝere estus ĝin inciti. Ŝi eniris do, belega kiel diino, vestita kiel Nero, per ametistkolora 
vesto kaj kolĉeno el grandegaj perloj, militrabitaj iam de Massinissa, orhara, dolĉa, kaj kvankam dufoja eksedzino, havanta 
la vizaĝon kaj aspekton de virgulino. 
Oni salutis ŝin per ekkrioj kaj per la titolo "dia aŭgustino". 
Ligia neniam en la vivo vidis iun egale belan, kaj apenaŭ ŝi 
kredis la proprajn okulojn, ĉar ŝi sciis, ke Poppaea Sabina estis 
unu el plej malbonaj virinoj en la mondo. Ŝi sciis de Pomponia, ke ŝi, Poppaea instigis la cezaron mortigi la patrinon kaj 
la edzinon, ŝi konis ŝin el rakontoj de gastoj kaj servistoj de 
Aulus; ŝi aŭdis, ke ŝiajn statuojn oni nokte faligis en la urbo; 
ŝi aŭdis pri surskriboj, kies aŭtorojn oni kondamnis je plej 
severaj punoj, kaj kiuj tamen reaperis ĉiumatene sur la urbaj 
muregoj. Dume nun, ĉe la vido de tiu malbonfama Poppaea, 
konsiderata de la konfesantoj de Kristo kiel enkorpigo de 
malbono kaj krimo, ŝajnis al ŝi, ke tiel povas aspekti anĝeloj 
aŭ iuj ĉielaj spiritoj. Ŝi simple ne povis forturni de ŝi la rigardon, kaj el ŝia buŝo senvole elŝiris sin la demando: 
-Ho, Marcus, ĉu tio povas esti? 
Sed li, ekscitita de vino kaj kvazaŭ senpacienca, ke tiom da 
aferoj malkoncentrigis ŝian atenton kaj forturnis ĝin de li, 
diris: 
-Jes, ŝi estas bela, sed vi estas miloble pli bela. Vi vin ne
konas, alie vi enamiĝus je vi mem, kiel Narcizo... Ŝi banas sin 
en lakto de azeninoj, sed vin kredeble Venuso banis en la propra. Vi vin ne konas, ocelle mi!... Ne rigardu ŝin. Turnu al mi 
la okulojn, ocelle mi!...Tuŝu per via buŝo ĉi tiun vinpokalon, 
kaj mi poste samloken almetos la mian... 
Li aliĝis ĉiam pli proksimen, kaj ŝi komencis forŝovi sin al 
Acte. Sed en tiu momento oni ordonis silenton, ĉar la cezaro leviĝis. Kantisto Diodorus prezentis al li liuton el la speco 
nomata delta, alia, Terpnos, akompanonta lian ludon, proksimiĝis kun instrumento nomata nablium, kaj Nero, apoginte 
la delta kontraŭ la tablo, levis supren la okulojn, kaj post momento en la triclinium regis silento, interrompata sole de la 
brueto, kiun kaŭzis la rozoj, senĉese falantaj de la plafono. 
Post tio li komencis kanti, aŭ pli ĝuste deklami kante kaj 
ritme, ĉe akompano de la du liutoj, sian himnon al Venuso. 
Nek la voĉo, kvankam iom malklara, nek la versaĵo estis malbonaj, tiel ke la kompatindan Ligian denove kaptis riproĉoj 
de la konscienco, ĉar la himno, kvankam gloranta la malpuran idolanan Venuson, ŝajnis al ŝi eĉ tre bela, kaj la cezaro 
mem, kun sia laŭrokrono ĉirkaŭ la frunto kaj levitaj okuloj, 
prezentis sin al ŝi pli majesta, multe malpli terura kaj malpli 
abomena ol en la komenco de la festeno. 
Sed la festenanoj sonigis tondron de aplaŭdoj. La krioj: "ho 
ĉiela voĉo!" aŭdigis ĉirkaŭe; kelkaj el la virinoj, levinte supren la manojn, restis tiel, signe de ravo, eĉ post la fino de la 
kanto; aliaj viŝis la larme malsekajn okulojn; en la tuta ĉambrego bolis, kiel en abelujo. Poppaea, klininte sian orharan 
kapeton, levis al la buŝo la manon de Nero, kaj tenis ĝin longe 
en silento, kaj juna Pythagoras, mirinde bela greko, tiu sama, 
kun kiu poste jam duone freneza Nero ordonis al pastroj ligi
lin per edziĝa ligo, konforme kun ĉiuj ritoj, surgenuiĝis nun 
ĉe liaj piedoj. 
Sed Nero rigardis atente Petroniuson, kies laŭdojn li ĉiam 
deziris antaŭ ĉio, kaj tiu diris: 
-Koncerne la muzikon, Orfeo estas nun sendube tiel flava 
pro envio, kiel Lucanus ĉeestanta ĉi tie, kaj rilate al la versoj, 
mi bedaŭras, ke ili ne estas pli malbonaj, ĉar tiam mi trovus 
eble konvenajn laŭdesprimojn por ili. 
Sed Lucanus ne koleriĝis je li pro la aludo pri envio, kontraŭe, li rigardis lin dankeme kaj, ŝajnigante malbonan humoron, komencis murmuri: 
-Malbenita fato, kiu ordonis al mi vivi samtempe kun tia 
poeto. Mi havus, forgesota homo, lokon en la homa memoro kaj sur Parnaso, kaj nun mi estingiĝos, kiel estingiĝas 
stumpo ĉe la suno. 
Petronius tamen, kiu havis mirindan memoron, komencis 
ripeti fragmentojn el la himno, citi apartajn versojn, glori kaj 
analizi pli belajn esprimojn. Lucanus, kvazaŭ forgesinte la 
envion pro la ĉarmo de la poezio, aldonis al liaj vortoj siajn 
ravesprimojn. Sur la vizaĝo de Nero bildiĝis plezurego kaj 
senlima vanteco, ne nur parenca al malsaĝeco, sed tute kun 
ĝi egala. Li mem sufloris al ili la versojn, kiujn li opiniis plej 
belaj, kaj fine li komencis konsoli Lucanuson kaj diri al li, ke 
li ne perdu la kuraĝon, ĉar kvankam kio oni naskiĝis, tio oni 
estas, tamen la kulto, kiun la homoj montras al Jovo, ne esceptas kulton al aliaj dioj. 
Poste li leviĝis por forkonduki Poppaean, kiu efektive nebone fartante, deziris foriri. Al la festenanoj, kiuj restis, li ordonis tamen denove okupi la lokojn, kaj antaŭdiris, ke li revenos. Vere li revenis post momento por ebriigi sin per la fumo
de incensoj kaj rigardi la pluajn spektaklojn, kiujn li mem, 
Petronius aŭ Tigellinus preparis por la festeno. 
Denove oni legis versaĵojn aŭ aŭskultis dialogojn, en kiuj 
aĉa strangeco anstataŭis spritecon. Poste fama mimikisto, 
Paris, prezentis la aventurojn de Iono, la filino de Inaho. Al la 
gastoj, precipe al Ligia, ne kutiminta al similaj spektaloj, ŝajnis, ke ili vidas miraklojn kaj sorĉojn. Paris sciis per movoj de 
la manoj kaj de la korpo esprimi aferojn, ŝajne neesprimeblajn en danco. Liaj manplatoj nebuligis la aeron, formante 
nubon luman, vivan, tremantan, volupteman, ĉirkaŭantan 
duone svenintan knabinan figuron, skuatan de volupta spasmo. Ĝi estis bildo, ne danco, bildo klara, malkaŝanta la misterojn de amo, sorĉa kaj senhonta, kaj kiam post ĝia fino eniris cibelpastroj kaj komencis kun siriaj knabinoj, ĉe akompano de citroj, flutoj, cimbaloj kaj tamburiletoj bakĥan dancon, plenan de sovaĝaj krioj kaj de ankoraŭ pli sovaĝa mal- 
ĉasto, ŝajnis al Ligia, ke viva fajro ŝin bruligos, ke tondro devus frapi ĉi tiun domon, aŭ plafono devus fali sur la kapojn 
de la festenanoj. 
Sed el la ora retego, streĉita sub la plafono, falis nur rozoj, 
kaj dume la jam duonebria Vinicius diris al ŝi: 
-Mi vidis vin en la domo de la Aulusoj ĉe la fontano kaj 
mi ekamis vin. Estis tagiĝo kaj vi pensis, ke neniu rigardas, 
sed mi vin vidis... Kaj mi vidas vin tia ĝis nun, kvankam la peplum kovras vin de miaj okuloj. Ĵetu for la peplum, kiel Crispinilla. Vidu! Dioj kaj homoj serĉas amon. Nenio estas, krom 
ĝi, en la mondo! Metu la kapon sur mian bruston kaj fermu 
la okulojn! 
Kaj ŝiaj pulsoj batis peze en la tempioj kaj manoj. Kaptis ŝin 
la impreso, ke ŝi falas en ian abismon, kaj tiu Vinicius, kiu
ŝajnis antaŭe tiel proksima kaj fidinda, anstataŭ savi, tiras ŝin 
profunden. Kaj ŝia koro premiĝis kontraŭ li. Denove ŝi komencis timi la festenon, kaj lin, kaj sin mem. Iu voĉo, simila 
al la voĉo de Pomponia, vokis en ŝia animo: Ligia! savu vin! 
sed io parolis al ŝi ankaŭ, ke jam estas tro malfrue, ke kiun 
simila fajro ĉirkaŭblovis, kiu vidis ĉion, kio okazis dum tiu 
festeno, en kiu la koro tiel batis, kiel en ŝi ĝi batis, kaj kiun 
traigis tia tremo, kia ŝin traigis ĉe lia proksimiĝo - tiu estas 
perdita senrevoke. Ŝi sentis sin svene. Kelkfoje ŝajnis al ŝi, ke 
ŝi perdos la konscion, kaj poste okazos io terura. Ŝi sciis, ke 
neniu rajtis, minacate de la cezara kolero levi sin de la festeno, antaŭ ol la cezaro sin levis, sed se eĉ ne estus tiel, ŝi ne 
havis jam por tio forton. 
Dume la fino de la festeno estis ankoraŭ malproksima. 
Sklavoj alportis ankoraŭ novajn manĝojn kaj senĉese plenigis la pokalojn per vino, kaj antaŭ la tabloj, starantaj en formo de unuflanke malfermita cirklo, aperis du atletoj por prezenti al la gastoj luktospektaklon. 
Kaj tuj ili ekbatalis. La potencaj korpoj, brilantaj de olivoleo, faris unu bulegon, iliaj ostoj kraksonis en la feraj brakoj, 
el la kunpremitaj makzeloj eliĝis malbonaŭgura grinco. Kelkfoje oni aŭdis rapidajn, obtuzajn frapojn de iliaj piedoj sur la 
planko, surŝutita de safrano, jen ili haltis senmove en silento, kaj al la rigardantoj ŝajnis, ke ili vidas antaŭ si grupon, 
skulptitan el ŝtono. La okuloj de la romanoj kun plezuro observis la penadon de la terure streĉaj dorsoj, kruroj kaj brakoj. Sed la lukto ne daŭris longe, ĉar Croto, majstro kaj estro 
de gladiatora lernejo, ne vane ĝuis la opinion de la plej forta 
homo en la regno. Lia kontraŭulo komencis spiri ĉiam pli rapide, poste stertori, poste lia vizaĝo iĝis ruĝeblua, fine sango 
elŝprucis el lia buŝo, kaj li malstreĉiĝis. 
Tondro de aplaŭdoj salutis la finon de la lukto, kaj Croto, 
apoginte la piedojn sur la dorso de la kontraŭulo, krucigis la 
grandegajn brakojn sur la brusto kaj rigardis ĉirkaŭen tra la 
ĉambrego per okuloj de triumfanto. 
Poste eniris imitistoj de bestoj kaj de iliaj voĉoj, ĵonglistoj 
kaj arlekenoj, sed oni malmulte ilin rigardis, ĉar vino nebuligis jam la okulojn de la rigardantoj. La festeno aliformis sin 
iom post iom en drinkan kaj diboĉan orgion. La siriaj knabinoj, kiuj antaŭe dancis la bakĥan dancon, miksis sin kun la 
gastoj. La muziko ŝanĝis sin en senordan kaj sovaĝan bruadon de citroj, liutoj, armenaj cimbaloj, egiptaj sistrae, trumpetoj kaj kornoj, kaj ĉar kelkaj el la festenanoj deziris babili, oni 
komencis krii al la muzikistoj, ke ili iru for. La aero, saturita 
de odoro de floroj, plena de aromo de oleoj, kiujn belegaj 
servoknabetoj ŝprucigis dum la festeno sur la piedojn de la 
gastoj, saturita de safrano kaj per homaj elspiraĵoj, iĝis sufoka; la lampoj brilis per malfortaj flamoj, malrektiĝis la florkronoj sur la fruntoj, la vizaĝoj paliĝis kaj kovriĝis per ŝvitgutoj. 
Vitelius peze falis sub la tablon. Nigidia, nudiginte sin ĝis 
duono de la korpo, apogis sian ebrian, infanan kapon sur la 
bruston de Lucanus, kaj li, egale ebria, komencis forblovi 
oran pudron de ŝiaj haroj, levante la okulojn supren kun senlima kontenteco. Vestinus kun la obstineco de ebriulo ripetis dekafoje la respondon de Mopsuso al la sigelita letero de 
la prokonsulo, kaj Tulius, kiu mokis la diojn, parolis per voĉo 
longiĝema, interrompata de singulto:
-Ĉar se la Sferoso de Ksenofano estas sfera, tiam, vidu, 
tian dion oni povas ruli antaŭ si per la piedo, kiel barelon. 
Sed Domitius Afer, maljuna ŝtelisto kaj denuncisto, indigniĝis pro tiu parolo, kaj pro indigno surverŝis per falemo sian 
tutan tunikon. Li ĉiam kredis je la dioj. Homoj diras, ke Romo 
pereos, kaj estas eĉ iuj, kiuj asertas, ke ĝi jam pereas. Certe jes! 
Sed se tio venos, ĝi estos tial, ke la junularo ne havas plu la 
kredon, kaj sen la kredo ne povas ekzisti virto. Oni forlasis 
ankaŭ la iamajn severajn morojn, kaj en nenies kapon venas 
la penso, ke la epikuranoj ne kapablos rezisti al barbaroj. Kaj 
tio estas ja senduba! Koncerne lin, li bedaŭras, ke li ĝisvivis 
tian tempon, kaj ke en ĝuoj li devas serĉi helpon kontraŭ ĉagrenoj, kiuj alie rapide subigus lin. 
Dirinte tion, li alpremis al si sirian dancistinon kaj per la 
sendenta buŝo komencis kisi ŝian nukon kaj dorson, kion vidante, konsulo Memmius Regulus ekridis kaj, levinte sian kalvan kapon, ornamitan per flankeniĝinta florkrono, diris: 
-Kiu diras, ke Romo pereas?... - Sensencaĵo!... Mi, konsulo, scias plej bone... Videant consules... tridek legioj gardas 
nian pax romana! 
Ĉe tiuj vortoj li almetis la pugnojn al la tempioj kaj komencis krii tra la tuta ĉambrego: 
-Tridek legioj! - tridek legioj! de Britujo ĝis la limo de la 
partoj! 
Sed subite li haltis pripense kaj, almetinte la fingron al la 
frunto, diris: 
-Eble eĉ, pli ĝuste, tridek du... 
Kaj li ruliĝis sub la tablon, kie post momento li komencis 
vomi fenikopterajn langojn, rostitajn agarikojn, glaciigitajn
fungojn, akridojn kun mielo, fiŝojn, viandojn kaj ĉion, kion li 
manĝis aŭ trinkis. 
Domitiuson tamen ne trankviligis la nombro de la legioj, 
gardantaj la roman pacon: "Ne, ne! Romo devas perei, ĉar 
pereis la kredo je la dioj kaj la severaj moroj! Romo devas 
perei! Domaĝe, ĉar la vivo tamen estas bona, la cezaro favora, la vino bongusta! Ha, kia domaĝo!" 
Kaj, kaŝinte la kapon inter la skapolojn de la siria bakĥistino, li komencis plori: 
-Kion gravas la estonta vivo!... Aĥilo pravis, dirante, ke 
preferinde estas esti kampservisto en la subsuna mondo ol 
reĝo en la kimeriaj landoj. Kaj ankaŭ tio estas demando, ĉu 
ekzistas iuj dioj, kvankam la nekredo pereigas la junan generacion. 
Lucanus estis dume disblovinta la tutan oran pudron de la 
haroj de Nigidia, kiu, ebriiĝinte, endormiĝis. Poste li deprenis hederajn branĉojn de vazo staranta antaŭ li, ĉirkaŭvolvis 
per ili la dormantinon, kaj, plenuminte tiun taskon, komencis rigardi la ĉeestantojn per okuloj kontentegaj kaj demandaj. 
Post tio li ornamis sin mem per hedero, ripetante per la 
tono de profunda konvinko: 
-Mi tute ne estas homo, sed faŭno. 
Petronius ne estis ebria, sed Nero, kiu komence trinkis 
malmulte pro sia "ĉiela" voĉo, ĉe la fino malplenigis pokalon 
post pokalo kaj ebriiĝis. Li volis kanti plu siajn versaĵojn, la 
grekajn ĉifoje, sed li forgesis ilin kaj erare kantis kanteton de 
Anakreonto. Akompanis lin ĉe tio Pythagoras, Diodorus kaj 
Terpnos, sed ĉar neniu el ili sukcesis, tial ili lasis. Nero siavice komencis, kiel konanto kaj estetikulo, admiri la belecon de
Pythagoras, kaj pro admiro kisi liajn manojn. Tiel belegajn 
manojn li vidis iam nur... ĉe kiu? 
Kaj metinte la manplaton al la malseka frunto, li komencis rememori. Post momento sur lia vizaĝo speguliĝis timo: 
-Aha! ĉe la patrino! ĉe Agrippina! 
Kaj subite posedis lin malserenaj vizioj. 
-Oni diras, - li diris, - ke ŝi vagas nokte ĉe lunlumo 
apud la maro, ĉirkaŭ Bajoj kaj Baŭloj... Ŝi nur vagas, kvazaŭ 
ŝi ion serĉus - nenio pli. Kaj kiam ŝi proksimiĝas al boato, ŝi 
rigardas iom kaj foriras, sed la fiŝkaptisto, kiun ŝi rigardis, 
mortas. 
-Ne malbona temo, - diris Petronius. 
Kaj Vestinus, etendinte la kolon, kiel gruo, flustris mistere: 
-Mi ne kredas je la dioj, sed mi kredas je la spiritoj - ho! 
Sed Nero ne atentis iliajn vortojn kaj parolis plu: 
-Mi plenumis ja la lemuralia. Mi ne volas ŝin vidi! Jam 
estas la kvina jaro. Mi devis, mi devis ŝin kondamni, ĉar ŝi 
sendis kontraŭ mi mortigiston, kaj se mi ne estus antaŭaginta, vi ne aŭdus hodiaŭ mian kanton. 
-Dankon, cezaro, en la nomo de la urbo kaj de la mondo, 
- vokis Domitius Afer. 
-Vinon! Kaj oni sonigu timpanojn! 
La bruo rekomenciĝis. Lucanus, tuta en hedero, volante 
ĝin superkrii, leviĝis kaj komencis voki: 
-Mi ne estas homo, sed faŭno, kaj mi loĝas en arbaro! E 
... ho... oooo! 
Fine ebriiĝis la cezaro, ebriiĝis la viroj kaj la virinoj. Vinicius estis ne malpli ebria ol la aliaj, kaj krom tio ekster la pasio 
naskiĝis en li inklino al malpaco, kio okazis ĉiufoje, kiam li
drinkis supermezure. Lia nigreta vizaĝo iĝis ankoraŭ pli pala 
kaj liaj vortoj jam konfuziĝis, kiam li parolis rapide per laŭ- 
ta kaj ordona voĉo: 
-Donu la buŝon! Hodiaŭ, ĉu morgaŭ, estas egale! Sufiĉe 
jam! La cezaro prenis vin de la Aulusoj por vin donaci al mi, 
vi komprenas! Morgaŭ je la krepusko mi sendos sklavojn por 
vin preni, vi komprenas! La Cezaro promesis vin al mi, antaŭ 
ol li vin prenis... Vi devas esti mia! Donu la buŝon! Mi ne 
volas atendi ĝis morgaŭ... donu rapide la buŝon! 
Kaj li ĉirkaŭprenis ŝin, sed Acte komencis ŝin defendi, kaj 
Ligia mem ankaŭ defendis sin per la lastaj fortoj, ĉar ŝi sentis, ke ŝi pereas. Vane tamen ŝi penis ambaŭmane depreni de 
si lian senharan brakon; vane per voĉo, en kiu vibris korpremo kaj timo, ŝi petegis, ke li ne estu tia, kia li estas, ke li kompatu ŝin. Lia vinsaturita spiro ĉirkaŭblovis ŝin ĉiam pli proksime, kaj lia vizaĝo troviĝis tuj apud la ŝia. Li ne estis plu tiu 
iama, bona Vinicius, preskaŭ kara al ŝia animo, sed ebria, 
malbona satiruso, kiu plenigis ŝin per teruro kaj abomeno. 
La fortoj tamen forlasis ŝin ĉiam pli. Vane, forklininte sin, 
ŝi turnis for la vizaĝon por eviti liajn kisojn. Li leviĝis, kaptis 
ŝin per ambaŭ brakoj, kaj altirinte ŝian kapon al la brusto, 
komencis, spiregante, dispremi per la buŝo ŝian paliĝintan 
buŝon. 
Sed en la sama momento ia terura forto malvolvis liajn 
brakojn de ŝia kolo tiel facile, kvazaŭ tio estus brakoj de infano, kaj lin mem ŝovis flanken kiel sekan branĉeton aŭ velkintan folion. Kio okazis? Vinicius frotis la mirigitajn okulojn 
kaj subite vidis super si la grandegan figuron de la ligo nomata Ursus, kiun li konis en la domo de la Aulusoj. 
La ligo staris trankvile kaj nur rigardis Viniciuson per siaj
bluaj okuloj tiel strange, ke al la juna viro la sango koagulis 
en la vejnoj, poste li prenis sur la brakojn sian reĝidinon kaj 
per paŝo egalmezura, mallaŭta, eliris el la triclinium. 
Acte en la sama momento eliris post li. 
Vinicius sidis dum sekundo kiel ŝtoniĝinta, poste li saltleviĝis kaj kuris al la elirejo. 
Sed la pasio, mirego, furiozo kaj vino subhakis liajn piedojn. Li ŝanceliĝis foje kaj refoje, poste kaptis la nudan ŝultron de iu el la bakĥantinoj kaj komencis, palpebrumante, 
demandi: 
-Kio okazis? 
Kaj ŝi, preninte pokalon kun vino, transdonis ĝin al li kun 
rideto en la nebulkovritaj okuloj: 
-Trinku, - ŝi diris. 
Vinicius eltrinkis kaj falegis planken. 
La plimulto de la gastoj kuŝis jam sub la tabloj; aliaj vagis 
per ŝanceliĝema paŝo tra la triclinium, aliaj dormis sur sofoj, 
ronkante aŭ vomante en la dormo superfluon de la vino, kaj 
sur la ebriajn konsulojn kaj senatanojn, sur la ebriajn kavalirojn, poetojn, filozofojn, sur la ebriajn dancistinojn kaj patriciinojn, sur tiun tutan mondon, ĉioregan ankoraŭ, sed jam 
senaniman, florkronitan kaj diboĉegan, sed jam estingiĝantan, el la ora retego, streĉita sub la plafono, pluvis kaj pluvis 
senĉese rozoj. 
Ekstere komencis tagiĝi.
ĈAPITRO VIII 
Ursuson neniu haltigis, neniu eĉ demandis, kion li faras. 
Tiuj el la gastoj, kiuj ne kuŝis sub la tablo, ne gardis plu 
siajn lokojn, do servistoj, vidante grandegulon, portantan sur 
la brakoj festenaninon, pensis, ke tio estas sklavo, elportanta sian ebrian sinjorinon. Cetere Acte iris kun ili, kaj ŝia ĉeesto 
forigis ĉian dubon. 
Tiamaniere ili eliris el la triclinium en apudan ĉambron, kaj 
el tie en galerion, kondukantan al la loĝejo de Acte. 
La fortoj forlasis Ligian tiagrade, ke ŝi pezis, kiel senviva, 
sur la brakoj de Ursus. Sed kiam ĉirkaŭblovis ŝin malvarmeta kaj pura aero, ŝi malfermis la okulojn. Tagiĝis ĉiam pli. Post 
momento, irante laŭlonge de la galerio, ili enpaŝis flankan 
portikon, turnitan ne al la korto, sed al la palacaj ĝardenoj, kie 
la pintoj de pinioj kaj cipresoj roznuancis jam de la matenruĝo. Tiu parto de la grandega konstruaĵo estis senhoma kaj 
la resonoj de la muziko, de la festena kriado atingis ilin ĉiam 
malpli klare. Al Ligia ŝajnis, ke oni elŝiris ŝin el infero kaj elportis en la luman mondon de Dio. Ekzistis tamen io ekster 
tiu abomena triclinium. Ekzistis la ĉielo, la matenruĝo, la lumo 
kaj la trankvilo. La knabinon kaptis subita ploro kaj, premante sin al la ŝultro de la grandegulo, ŝi komencis ripeti plor- 
ĝeme: 
-Ni iru hejmen, Ursus! hejmen, al la Aulusoj! 
-Ni iros, - respondis Ursus.
Dume tamen ili troviĝis en malgranda atrium, apartenanta al la loĝejo de Acte. Tie Ursus sidigis Ligian sur marmoran 
benkon, proksime de la fontano, kaj Acte komencis ŝin trankviligi kaj instigi al dormo, certigante, ke ĉi momente nenio 
ŝin minacas, ĉar la ebriaj festenanoj dormos post la festeno 
ĝis la vespero. Sed Ligia dum longa tempo ne volis trankviliĝi, 
kaj, preminte la tempiojn per la manoj, ripetis, kiel infano: 
-Hejmen! Al la Aulusoj! 
Ursus estis preta. Ĉe la pordegoj staras, vere, pretorianoj, 
sed li ja iel trairos. La soldatoj ne haltigas elirantojn. Antaŭ la 
arko svarmas portiloj. Homoj komencos eliri grandare. Neniu 
ilin haltigos. Ili eliros kune kun la amaso kaj iros rekte hejmen. Cetere, kio gravas pli! Kiel la reĝidino ordonas, tiel devas esti. Por tio li ja estas ĉi tie. 
Kaj Ligia ripetis: 
-Jes, Ursus, ni eliros. 
Sed Acte devis havi prudenton por ili ambaŭ. Ili eliros! jes! 
Neniu ilin haltigos. Sed forkuri el la domo de la cezaro estas 
malpermesite, kaj kiu tion faras, ofendas lian majeston. Ili eliros, sed vespere centuriestro fronte de soldatoj alportos 
mortverdikton al Aulus, al Pomponia Graecina, Ligian prenos 
ree en la palacon, kaj tiam restos por ŝi nenia savrimedo. Se 
la Aulusoj akceptos ŝin en sian hejmon, morto atendas ilin 
sendube. 
La manoj de Ligia falis. Estis nenia rimedo. Ŝi devis elekti 
inter la pereo de la Aulusoj kaj la propra. Irante al la festeno, 
ŝi esperis, ke Vinicius kaj Petronius elpetos ŝin de la cezaro 
kaj redonos al Pomponia, nun ŝi tamen sciis, ke ĝuste ili instigis la cezaron forpreni ŝin de la Aulusoj. Estis neniu rimedo. Nur miraklo povis savi ŝin el tiu abismo. Miraklo kaj la dia 
potenco. 
-Acte, - ŝi diris malespere, - ĉu vi aŭdis, kion diris Vinicius, ke la cezaro min donacis al li kaj ke vespere li alsendos sklavojn kaj prenos min en sian domon? 
-Mi aŭdis, - diris Acte. 
Kaj dismetinte la manojn, ŝi eksilentis. La malespero, kun 
kiu Ligia parolis, ne trovis en ŝi eĥon. Ŝi mem estis ja amatino de Nero. Ŝia koro, kvankam bona, ne sciis sufiĉe senti la 
hontindecon de tia rilato. Kiel estinta sklavino, ŝi tro alkutimiĝis al la leĝoj de sklaveco, kaj krom tio ĝis nun ŝi amis 
Neron. Se li volus al ŝi reveni, ŝi etendus al li la brakojn, kiel 
al sia feliĉo. Vidante nun klare, ke Ligia devas aŭ iĝi amatino 
de la juna kaj bela Vinicius, aŭ elmeti sin mem kaj la Aulusojn 
al pereo, ŝi simple ne komprenis, kiel la knabino povis heziti. 
-En la domo de la cezaro, - ŝi diris post momento, - vi 
ne estus pli sekura ol en la domo de Vinicius. 
Kaj ne venis al ŝi la penso, ke kvankam ŝi diris la veron, ŝiaj 
vortoj signifis: "paciĝu kun la sorto kaj iĝu konkubino de Vinicius." Sed al Ligia, kiu sentis ankoraŭ sur la buŝo liajn kisojn, plenajn de besta pasio kaj brulantajn, kiel karbo, la sango ekfluis en la vizaĝon pro honto ĉe la nura rememoro pri 
ili. 
-Neniam! - ŝi ekkriis eksplode. - Mi restos nek ĉi tie, 
nek ĉe Vinicius! Neniam! 
Acten mirigis ŝia eksplodo. 
-Ĉu Vinicius, - ŝi demandis, - estas de vi tiel malamata?
Sed Ligia ne povis respondi, ĉar denove kaptis ŝin ploro. 
Acte alpremis ŝin al la brusto kaj komencis trankviligi. 
Ursus spiris peze kaj kunpremis la grandegajn pugnojn, 
ĉar, amante kun hunda fideleco sian reĝidinon, li ne povis 
elporti la vidon de ŝiaj larmoj. En lia liga, duonsovaĝa koro 
naskiĝis la deziro reveni en la festenejon, sufoki Viniciuson 
kaj, se necese, ankaŭ la cezaron, li timis tamen proponi al sia 
sinjorino tian servon, ne estante certa, ĉu tia ago, kiu komence ŝajnis al li treege simpla, konvenas al konfesanto de la krucumita Ŝafido. 
Kaj Acte, kvietiginte Ligian, komencis denove demandi: 
-Ĉu li estas de vi tiel malamata? 
-Ne, - diris Ligia, - mi ne rajtas lin malami, ĉar mi estas kristanino. 
-Mi scias, Ligia. Mi scias ankaŭ el la leteroj de Paŭlo el 
Tarso, ke vi, kristanoj, ne rajtas malhonoriĝi, nek timi morton 
pli ol pekon, sed diru al mi, ĉu via instruo permesos kaŭzi 
morton? 
-Ne. 
-Kiel do vi povas venigi venĝon de la cezaro sur la domon 
de la Aulusoj? 
Sekvis momento de silento. Abismo sen fundo malfermiĝis 
denove antaŭ Ligia. 
Kaj la juna liberigitino parolis plu: 
-Mi demandas, ĉar mi bedaŭras vin, mi bedaŭras la bonan Pomponian, kaj Auluson, kaj ilian infanon. Mi longe vivas en ĉi tiu domo, kaj mi scias, kion minacas la kolero de la 
cezaro. Ne! Vi ne povas forkuri el ĉi tie. Nur unu rimedo restas al vi: petegi Viniciuson, ke li redonu vin al Pomponia. 
Sed Ligia malsuprenŝovis sin sur la genuojn por petegi iun
alian. Ursus ankaŭ surgenuiĝis, kaj ambaŭ komencis preĝi en 
la domo de la cezaro, ĉe la matenruĝo. 
Acte la unuan fojon vidis tian preĝon kaj ne povis deturni 
la okulojn de Ligia, kiu, turnita al ŝi profile, kun levita kapo 
kaj manoj, rigardis la ĉielon, kvazaŭ atendante de tie helpon. 
La tagiĝo verŝis lumon sur ŝiajn malhelajn harojn kaj sur la 
blankan peplum, speguliĝis en la pupiloj, kaj, tuta en brilo, ŝi 
mem aspektis kiel lumo. En ŝia paliĝinta vizaĝo, en la malfermita buŝo, en la levitaj manoj kaj okuloj oni vidis ian superteran ekstazon. Kaj Acte nun komprenis, kial Ligia povis iĝi 
nenies konkubino. Antaŭ la iama amatino de Nero flankeniĝis kvazaŭ rando de vualo, kovranta mondon tute alian ol 
tiu, al kiu ŝi kutimis. Mirigis ŝin tiu preĝo, tie ĉi, en la domo 
de krimo kaj senhonto. Antaŭ momento ŝajnis al ŝi, ke ekzistas por Ligia neniu savrimedo, sed nun ŝi komencis kredi, ke 
povas okazi io eksterordinara, ke venos ia helpo, tiel potenca, ke la cezaro mem ne povos ĝin rezisti, ke el la ĉielo malsuprenvenos ia flugilhava armeo helpe al la knabino, aŭ ke la 
suno substernos al ŝi siajn radiojn kaj tiros al si. Ŝi aŭdis jam 
pri multaj mirakloj inter la kristanoj, kaj pensis nun, ke videble ĉio tio estas vero, se Ligia tiel preĝas. 
Kaj Ligia leviĝis fine kun vizaĝo lumigita de espero, Ursus 
ankaŭ leviĝis, kaj kaŭrinte apud la benko, li rigardis sian sinjorinon, atendante ŝiajn vortojn. 
La okuloj de Ligia nebuliĝis kaj post momento du grandaj 
larmoj ruliĝis malrapide sur ŝiaj vangoj. 
-Dio benu Pomponian kaj Auluson, - ŝi diris. - Mi ne 
rajtas ilin pereigi, do mi neniam revidos ilin. 
Poste, turninte sin al Ursus, ŝi komencis paroli al li, ke li 
sola restis al ŝi en la mondo, ke li devas nun esti ŝia patro kaj
zorganto. Ili ne povas serĉi rifuĝon ĉe la Aulusoj, ĉar tio venigus sur ilin koleron de la cezaro. Sed ŝi ankaŭ ne povas resti 
en la domo de la cezaro, nek ĉe Vinicius. Ursus do prenu ŝin, 
konduku el la urbo kaj kaŝu ie, kie ŝin trovos nek Vinicius, 
nek liaj servistoj. Ŝi iros kun li ĉien, eĉ trans marojn, eĉ trans 
montojn, al barbaroj, kie oni ne aŭdis la nomon de Romo kaj 
kien ne atingas la povo de la cezaro. Li prenu ŝin kaj savu, ĉar 
li sola restis al ŝi. 
La ligo estis preta kaj, signe de obeo, kliniginte, li ĉirkaŭ- 
prenis ŝiajn piedojn. Sed sur la vizaĝo de Acte, kiu atendis 
miraklon, bildiĝis disreviĝo. Nur tion kaŭzis do tiu preĝo? 
Forkuri el la domo de la cezaro signifas plenumi krimon de 
ofendo de lia majesto, kiu devas esti venĝita, kaj eĉ se Ligia 
sukcesus kaŝi sin, la cezaro venĝos kontraŭ la Aulusoj. Se ŝi 
volas forkuri, ŝi forkuru el la domo de Vinicius. Tiam la cezaro, kiu nevolonte okupiĝas per fremdaj aferoj, eble eĉ ne volos helpi al Vinicius en la serĉado, kaj ĉiuokaze ne estos plenumita krimo de ofendo de la majesto. 
Sed Ligia ĝuste tiel pensis. La Aulusoj eĉ ne scios, kie ŝi estas, eĉ ne Pomponia. Ŝi forkuros tamen ne el la domo de Vinicius, sed elvoje. Li diris al ŝi en sia ebrieco, ke vespere li sendos por ŝi siajn sklavojn. Li diris sendube la veron, kiun li ne 
konfesus, se li estus sobra. Videble li mem, aŭ eble kune kun 
Petronius, parolis antaŭ la festeno kun la cezaro kaj havigis 
de li la promeson, ke morgaŭ matene li transdonos ŝin. Kaj se 
hodiaŭ ili eĉ forgesus, ili sendos por ŝi morgaŭ. Sed Ursus 
savos ŝin. Li venos, elportos ŝin el la portilo, kiel li ŝin elportis el la triclinium, kaj ili iros en la mondon. Al Ursus neniu 
kapablos rezisti. Al li ne rezistus eĉ tiu terura luktisto, kiu 
hieraŭ luktis en la triclinium. Sed ĉar Vinicius povas sendi tre
multe da sklavoj, tial Ursus iros tuj al la episkopo, Linnus, por 
peti konsilon kaj helpon. La episkopo kompatos ŝin, ne lasos 
en la manoj de Vinicius, kaj ordonos al kristanoj iri kun Ursus kaj savi ŝin. Ili rekaptos ŝin kaj forkondukos, kaj poste 
Ursus scios elirigi ŝin el la urbo kaj kaŝi ie de la roma potenco. 
Kaj ŝia vizaĝo denove komencis kovri sin per rozkoloro kaj 
ridi. Kuraĝo denove ŝin plenigis, kvazaŭ la espero de savo 
estus jam iĝinta realaĵo. Subite ŝi ĵetis la brakojn ĉirkaŭ la 
kolon de Acte kaj, almetinte sian belegan buŝon al ŝia vango, 
komencis flustri: 
-Vi ne perfidos nin, Acte, ĉu ne? 
-Je la ombro de mia patrino, - respondis la liberigitino, 
- mi ne perfidos vin, kaj petu nur vian Dion, ke Ursus sukcesu vin rekapti. 
Sed la bluaj, infanaj okuloj de la grandegulo brilis de feliĉo. 
Jen, li sciis nenion elpensi, kvankam li streĉis sian mizeran 
kapon, sed tian aferon li ja scipovos. Kaj ĉu tage, aŭ nokte, 
estas al li egale!... Li iros al la episkopo, ĉar la episkopo legas 
en la ĉielo, kion oni devas fari, kaj kion oni ne devas. Sed kolekti kristanojn li scius ĉiuokaze. Ĉu li ne havas sufiĉe da konatoj, sklavoj, gladiatoroj kaj liberaj homoj, kaj en Suburra, 
kaj trans la pontoj? Li kolektus milon, kaj du milojn da ili. Li 
rekaptos sian sinjorinon, kaj elkonduki ŝin el la urbo li ankaŭ 
scipovos, kaj iri kun ŝi li scipovos. Ili iros eĉ al la fino de la 
mondo, eĉ tien, el kie ili venis, kaj kie neniu aŭdis pri Romo. 
Tiam li komencis rigardi antaŭ sin, kvazaŭ volante vidatingi iajn aferojn pasintajn kaj treege malproksimajn, poste 
li komencis paroli: 
-En arbaregon? Ho, kia arbarego, kia arbarego!
Sed post momento li forskuis de si la viziojn: 
Jen, li tuj iros al la episkopo, kaj vespere kun ia cento da 
homoj li jam embuskos la portilon. Kaj konduku ĝin tiam ne 
nur sklavoj, sed eĉ pretorianoj!! Neniu jam prefere ŝovu sin 
sub lian pugnon, eĉ en fera armilo... Ĉar ĉu fero estas tiel 
forta? Se oni dece frapos feron, la kapo sub ĝi ne eltenos la 
frapon! 
Sed Ligia kun grandega kaj kune infana seriozeco levis supren la fingron. 
-Ursus! "ne mortigu", - ŝi diris. 
La ligo metis sian manon, similan al bastonego, sur la malantaŭan parton de la kapo kaj komencis, murmurante, froti 
la nukon kun grandega embaraso: Li ja devas rekapti ŝin... 
"sian lumon"... Ŝi mem diris, ke nun estas lia vico... Li atentos, kiom li povos. Sed se ĝi okazus senvole? Li ja devas ŝin 
rekapti! Nu, se ĝi okazus, li tiel pentofaros, tiel petos pardonon de la Senkulpa Ŝafido, ke la Krucumita Ŝafido indulgos 
lin, mizeran... Li ja ne volus ofendi la Ŝafidon, nur la manojn 
li havas tiel pezajn... 
Granda kortuŝo bildiĝis sur lia vizaĝo, sed volante ĝin kaŝi, 
li riverencis kaj diris: 
-Do mi iras al la sankta episkopo. 
Kaj Acte, ĉirkaŭpreninte la kolon de Ligia, komencis plori ... 
Ankoraŭ foje ŝi komprenis, ke ekzistas iu mondo, kie eĉ en 
sufero estas pli da feliĉo ol en ĉiuj luksoj kaj ĝuoj de la cezara domo, ankoraŭ foje fende malfermiĝis antaŭ ŝi pordo al 
lumo, sed samtempe ŝi sentis, ke ŝi ne indas trairi tiun pordon.
ĈAPITRO IX 
La koro de Ligia premis sin pro sopiro je Pomponia Graecina, kiun ŝi amis per la tuta animo, kaj je la tuta domo 
de la Aulusoj, tamen ŝia malespero pasis. Ŝi sentis eĉ certan 
dolĉecon, pensante, ke jen ŝi oferas por sia Vero la bonstaton 
kaj komforton kaj akceptas vagan, nekonatan vivon. Eble 
estis en tio iom da infana scivolo, kia estos tiu vivo, for, en 
malproksimaj landoj, inter barbaroj kaj sovaĝaj bestoj, estis 
tamen pli multe da profunda kaj fidanta kredo, ke ŝi agas tiel, 
kiel ordonis la dia Majstro, kaj ke de nun Li mem zorgos pri 
ŝi, kiel pri obea kaj fidela infano. Kaj en tiu kazo kia malbono povas ŝin trafi? Se venos iaj suferoj, ŝi elportos ilin en Lia 
nomo. Se venos neatendita morto, Li prenos ŝin, kaj iam, 
kiam mortos Pomponia, ili estos kune dum la tuta eterneco. 
Multfoje, ankoraŭ en la domo de la Aulusoj, ŝi afliktis sian 
infanan kapeton, ke ŝi, kristanino, povas nenion fari por tiu 
Krucumito, pri kiu Ursus parolis kun tia kortuŝo. Sed nun la 
momento venis! Ligia sentis sin preskaŭ feliĉa kaj komencis 
rakonti pri sia feliĉo al Acte, kiu tamen ne povis ŝin kompreni. 
Forlasi ĉion, forlasi la domon, bonstaton, la urbon, ĝardenojn, 
templojn, portikojn, ĉion, kio estas bela, forlasi la sunan landon kaj la proksimajn homojn, kaj kial? Por kaŝi sin de amo 
de juna kaj bela kavaliro?... Ĉio tio ne povis eniri en la kapon 
de Acte. En momentoj ŝi sentis, ke tio estas prava, ke povas 
eĉ esti en tio ia grandega, mistera feliĉo, sed ŝi ne povis klare konsciigi tion al si, tiom pli, ke antaŭ Ligia estis ankoraŭ 
travivaĵo, kiu povis malbone finiĝi, kaj en kiu ŝi povis simple perdi la vivon. Acte estis denature timema kaj kun 
maltrankvilo ŝi pens is pri tio, kion la vespero povas alporti. 
Sed ŝi ne volis paroli al Ligia pri sia timo, kaj ĉar intertempe 
plenlume tagiĝis kaj la suno enrigardis en la atrium, ŝi komencis inklinigi ŝin al ripozo, necesa post la sendorme pasigita nokto. Ligia ne kontraŭstaris, kaj ili ambaŭ eniris en cubiculum, kiu estis vasta kaj lukse aranĝita, pro la iamaj rilatoj 
inter Acte kaj la cezaro. Tie ili kuŝiĝis unu apud la alia, sed 
Acte, malgraŭ la laceco, ne povis endormiĝi. Delonge ŝi estis 
malgaja kaj malfeliĉa, sed nun komencis ŝin kapti ia maltrankvilo, kiun ŝi neniam spertis antaŭe. Ĝis tiam la vivo nur ŝajnis al ŝi peza kaj senmorgaŭa, nun ĝi ŝajnis al ŝi subite malnobla. 
En ŝia kapo naskiĝis ĉiam pli granda ĥaoso. La pordo al la 
lumo komencis denove jen fermi sin, jen sin malfermi. Sed en 
la momentoj, kiam ĝi sin malfermis, la lumo blindigis ŝin tiel, 
ke ŝi nenion vidis klare. Ŝi nur divenis pli ĝuste, ke tiu lumeco entenas ian feliĉon simple senliman, kompare kun kiu ĉio 
alia estas tiagrade senvalora, ke se, ekzemple, la cezaro forigus Poppaean kaj ree ekamus ŝin, Acten, eĉ tio estus vantaĵo. 
Subite venis al ŝi la ideo, ke tiu cezaro, kiun ŝi amis kaj kiun 
malgraŭvole ŝi konsideris ia duondio, estas iu tiel mizera kiel 
ĉiu el la sklavoj, kaj tiu palaco kun kolonaroj el numida marmoro estas io ne pli valora ol amaso da ŝtonoj. Sed fine tiuj 
sentoj, kiujn ŝi ne povis al si konsciigi, komencis ŝin turmenti. 
Ŝi penis endormiĝi, sed, mordata de maltrankvilo, ne povis. 
Fine, kredante ke Ligia, super kiu pendis tiom da danĝeroj
kaj necerteco, ankaŭ ne dormas, ŝi turnis sin al ŝi por paroli 
pri ŝia vespera forkuro. 
Sed Ligia dormis trankvile. En la malluman cubiculum, tra 
nesufiĉe precize surtirita kurteno, enfalis kelkaj helaj radioj, 
en kiuj flugturniĝis ora polvo. Ĉe ilia lumo Acte rimarkis ŝian 
delikatan vizaĝon, apogitan sur la nuda brako, la fermitajn 
okulojn kaj iom malfermitan buŝon. Ŝi spiris egalritme, sed 
tiel, kiel oni spiras en dormo. 
-Ŝi dormas, ŝi povas dormi! - pensis Acte, - ŝi ja estas 
ankoraŭ infano. 
Tamen post momento venis en ŝian kapon la penso, ke tiu 
infano preferas tamen forkuri ol iĝi amatino de Vinicius, ke 
ŝi preferas mizeron ol malhonoron, vagan vivon ol luksan 
domon ĉe Carinae ol belajn vestojn, juvelojn kaj festenojn, sonojn de liutoj kaj citroj. 
-Kial? 
Kaj ŝi komencis rigardi Ligian, kvazaŭ volante trovi respondon en ŝia dormlulata vizaĝo. Ŝi rigardis ŝian puran frunton, la serenajn arkojn de la brovoj, la duone malfermitan 
buŝon, la knabinan bruston movatan de trankvila spiro, post 
tio ŝi pensis denove: 
-Kiel diferenca ŝi estas de mi! 
Kaj Ligia ŝajnis al ŝi io mirinda, ia dia vizio, iu amelektita 
de dioj, centloble pli bela ol ĉiuj floroj en la ĝardeno de la cezaro kaj ĉiuj skulptaĵoj en lia palaco. Sed en la koro de la grekino ne estis envio. Kontraŭe, je la penso pri la danĝeroj, kiuj 
minacis la knabinon, kaptis ŝin granda kompato. Naskiĝis en 
ŝi ia patrina sento; Ligia ŝajnis al ŝi ne nur belega, sed ankaŭ 
tre amata, kaj proksimiginte la buŝon al ŝiaj malhelaj haroj, 
ŝi komenis ilin kisi.
Ligia dume dormis trankvile, kvazaŭ hejme, sub la zorgado de Pomponia Graecina. Kaj ŝi dormis sufiĉe longe. La tagmezo jam pasis, kiam ŝi malfermis siajn bluajn okulojn kaj 
komencis ĉirkaŭrigardi tra la cubiculum kun grandega miro. 
Mirigis ŝin videble, ke ŝi ne estas hejme, ĉe la Aulusoj. 
-Ĉu tio estas vi, Acte? - ŝi diris fine, rimarkinte en la krepusko la vizaĝon de la grekino. 
-Mi, Ligia. 
-Ĉu jam estas vespero? 
-Ne, infano, sed la tagmezo jam pasis. 
-Kaj Ursus ne revenis? 
-Ursus ne diris, ke li revenos, nur ke vespere li embuskos 
kun kristanoj la portilon. 
-Vere. 
Post tio ili forlasis la cubiculum kaj iris en banejon, kie, baninte Ligian, Acte kondukis ŝin al matenmanĝo, kaj poste en 
la palacajn ĝardenojn, kie oni devis timi nenian danĝeran 
renkonton, ĉar la cezaro kaj liaj plej eminentaj korteganoj 
dormis ankoraŭ. Ligia la unuan fojon en la vivo vidis tiujn 
grandiozajn ĝardenojn, plenajn de cipresoj, pinioj, kverkoj, 
olivarboj kaj mirtoj, inter kiuj blankis tuta popolo da statuoj, 
brilis trankvilaj speguloj de lagetoj, floris tutaj boskoj da rozoj, surŝpucataj de fontana akvopolvo, kie eniron al sorĉaj 
grotoj ĉirkaŭkreskis hedero aŭ vinberbranĉoj, kie sur la akvoj 
naĝis arĝentaj cignoj, kaj inter la statuoj kaj arboj promenis 
domigitaj gazeloj el dezertoj de Afriko kaj diverskoloraj birdoj, venigitaj el ĉiuj konataj landoj de la mondo. 
La ĝardenoj estis senhomaj; tie kaj ie laboris kun fosiloj en 
la manoj sklavoj, duonvoĉe kantantaj kantojn; aliaj, al kiuj oni 
donis momenton da ripozo, sidis apud lagetoj aŭ en ombro
de kverkoj, en tremantaj lumetoj, penetrantaj tra la folioj; 
aliaj fine surŝprucis rozojn aŭ palviolajn safranflorojn. Acte 
kaj Ligia promenis sufiĉe longe, rigardante ĉiujn mirindaĵojn 
de la ĝardenoj, kaj kvankam mankis al Ligia la libereco de la 
penso, ŝi estis ankoraŭ tro infana por povi kontraŭstari la 
intereson, scivolon kaj admiron. Venis eĉ en ŝian kapon la 
ideo, ke se la cezaro estus bona, tiam en tia palaco kaj en tiaj 
ĝardenoj li povus esti tre feliĉa. 
Sed fine, iom lacaj, ili sidiĝis sur benko, preskaŭ tute kaŝita 
en cipresa densaĵo, kaj komencis paroli pri tio, kio plej multe pezis sur iliaj koroj, tio estas pri la vespera forkuro de Ligia. Acte estis multe malpli trankvila ol Ligia pri la sukceso de 
tiu forkuro. En momentoj eĉ ŝajnis al ŝi, ke tio estas freneza 
plano, kiu ne povas sukcesi. Ŝi sentis ĉiam pli grandan kompaton por Ligia. En ŝian kapon venis ankaŭ la ideo, ke centoble malpli danĝere estus peni pacigi Viniciuson. Post momento ŝi komencis demandi Ligian, kiel longe ŝi konas Viniciuson, kaj ĉu ŝi ne supozas, ke li eble lasus sin moligi kaj 
redonus ŝin al Pomponia. 
Sed Ligia skuis malgaje sian malhelan kapeton. 
-Ne. En la domo de la Aulusoj Vinicius estis alia, tre bona, 
sed de la hieraŭa festeno mi timas lin kaj preferas forkuri al 
la ligoj. 
Acte demandis plu: 
-Tamen en la domo de la Aulusoj li estis simpatia al vi? 
-Jes, - respondis Ligia, klinante la kapon. 
-Vi ja ne estas sklavino, kiel mi estis, - diris Acte post 
momenta pripenso. - Vinicius povus vin edzinigi. Vi estas 
garantiulino kaj filino de la reĝo de la ligoj. La Aulusoj amas
vin kiel propran infanon, kaj mi estas certa, ke ili prete akceptus vin kiel filinon. Vinicius povus vin edzinigi. 
Sed ŝi respondis ankoraŭ pli mallaŭte kaj malgaje: 
-Mi preferas forkuri al la ligoj. 
-Ligia, ĉu vi volas, ke mi tuj iru al Vinicius, veku lin, se li 
dormas, kaj diru tion, kion mi diras nun al vi? Jes, mia kara, 
mi iros al li kaj diros: Vinicius, ŝi estas reĝa filino kaj amata 
infano de la glora Aulus; se vi amas ŝin, redonu ŝin al la Aulusoj kaj poste prenu ŝin, kiel edzinon, el ilia domo. 
La knabino tamen respondis per voĉo jam tiel mallaŭta, ke 
Acte apenaŭ povis aŭdi: 
-Mi preferas al la ligoj. 
Kaj du grandaj larmoj pendis sur ŝiaj mallevitaj okulharoj. 
Sed la pluan interparolon interrompis brueto de proksimiĝantaj paŝoj, kaj antaŭ ol Acte havis tempon vidi, kiu venas, antaŭ la benko aperis Sabina Poppaea kun malgranda 
sklavina sekvantaro. Du sklavinoj tenis super ŝia kapo tufojn 
de strutaj plumoj, fiksitajn sur oraj stangoj, per kiuj ili ventumis ŝin facile kaj ŝirmis kontraŭ la ankoraŭ brulanta aŭtuna 
suno, dum antaŭ ŝi etiopino, nigra kiel ebono, kun pufaj mamoj, kvazaŭ ŝvelintaj de lakto, portis sur la brakoj infanon, 
ĉirkaŭvolvitan per purpura tuko kun oraj franĝoj. Acte kaj 
Ligia leviĝis, kredante, ke Poppaea pasos preter la benko, ne 
turninte al ili atenton, sed ŝi haltis antaŭ ili kaj diris: 
-Acte, la sonoriletoj, kiujn vi alkudris al la icuncula (pupo), 
estis malbone alkudritaj; la infano deŝiris unu kaj portis al la 
buŝo; feliĉe, Lilith rimarkis tion sufiĉe frue. 
-Pardonu, dia, - respondis Acte, krucigante la manojn 
sur la brusto kaj klinante la kapon. 
Sed Poppaea komencis rigardi Ligian.
-Kiu estas ĉi tiu sklavino, - ŝi demandis post momento. 
-Ŝi ne estas sklavino, dia aŭgustino, sed zorgatino de 
Pomponia Graecina kaj filino de la reĝo de la ligoj, donita de 
li al Romo, kiel garantiulino. 
-Kaj ŝi venis vin viziti? 
-Ne, aŭgustino. De antaŭhieraŭ ŝi loĝas en la palaco. 
-Pro kies ordono? 
-Pro la ordono de la cezaro... 
Poppaea komencis ankoraŭ pli atente rigardi Ligian, kiu 
staris antaŭ ŝi kun klinita kapo, jen levante pro sciemo siajn 
radiajn okulojn, jen denove kovrante ilin per la palpebroj. 
Subita sulko aperis inter la brovoj de la aŭgustino. Ĵaluza pri 
la propra beleco kaj pri la regado, ŝi vivis en senĉesa timo, ke 
iam iu feliĉa rivalino pereigos ŝin, kiel ŝi pereigis Octavian. 
Tial ĉiu bela vizaĝo en la palaco vekis en ŝi suspekton. Per 
okulo de spertulino ŝi ekzamenis unurigarde la tutan figuron 
de Ligia, taksis ĉiun detalon de ŝia vizaĝo, kaj ektimis. "Ŝi 
estas simple nimfo", - ŝi diris al si. "Ŝin naskis Venuso mem". 
Kaj subite venis en ŝian kapon la penso, kiu ĝis nun venis al 
ŝi neniam, ĉe vido de neniu belulino: ke ŝi estas multe pli aĝa! 
Ekvilibris en ŝi la vundita memamo, kaptis ŝin maltrankvilo 
kaj diversaj timoj rapide trairis ŝian kapon. "Eble Nero ŝin ne 
vidis, aŭ eble, rigardante tra la smeraldo, li ne ĝuste taksis ŝin. 
Sed kio povas okazi, se li renkontos ŝin tage, ĉe sunlumo, tiel 
belegan?... Plie, ŝi ne estas sklavino, ŝi estas reĝa filino, el 
barbara gento, vere, sed reĝa filino! Dioj senmortaj! Ŝi estas 
same bela kiel mi, kaj pli juna!" La sulko inter ŝiaj brovoj iĝis 
ankoraŭ pli granda, kaj la pupiloj el sub la oraj okulharoj brilis per malvarma brilo.
Sed, turninte sin al Ligia, ŝi komencis demandi kun ŝajna 
trankvileco: 
-Ĉu vi parolis kun la cezaro? 
-Ne, aŭgustino. 
-Kial vi preferas esti ĉi tie ol ĉe la Aulusoj? 
-Mi ne preferas, sinjorino. Petronius instigis la cezaron, ke 
li forprenu min de Pomponia, sed mi estas ĉi tie kontraŭvole, 
sinjorino! 
-Kaj vi dezirus reveni al Pomponia? 
La lastan demandon Poppaea faris per voĉo pli mola kaj pli 
milda, do en la koron de Ligia penetris espero. 
-Sinjorino, - ŝi diris, etendante al ŝi la manojn, - la cezaro promesis fordoni min, kiel sklavinon, al Vinicius, sed vi 
propetu pri mi kaj revenigu min al Pomponia. 
-Do Petronius instigis la cezaron, ke li forprenu vin de la 
Aulusoj kaj fordonu al Vinicius? 
-Jes, sinjorino. Vinicius estas sendonta por mi ankoraŭ 
hodiaŭ siajn sklavojn, sed vi, bona, vi kompatu min. 
Dirinte tion, ŝi klinis sin, kaj kaptinte la randon de la vesto 
de Poppaea, atendis ŝian vorton kun batanta koro. Poppaea 
rigardis ŝin momente kun vizaĝo lumigita de malbona rideto, post kio ŝi diris: 
-Do mi promesas al vi, ke ankoraŭ hodiaŭ vi iĝos sklavino 
de Vinicius. 
Kaj ŝi foriris, kiel fantomo belega, sed malbona. La orelojn 
de Ligia kaj Acte atingis nur krio de la infano, kiu ial komencis plori. 
La okuloj de Ligia ankaŭ pleniĝis per larmoj, sed post momento ŝi prenis la manon de Acte kaj diris: 
-Ni reiru. Helpon ni atendu nur el tie, el kie ĝi povas veni.
Kaj ili revenis en la atrium, kiun ili ne forlasis plu ĝis la vespero. Kiam li alturniĝis kaj kiam sklavoj enportis kvaroblajn 
meĉlampojn kun grandegaj flamoj, ili ambaŭ estis tre palaj. 
Ilia interparolo ŝiris sin ĉiumomente. Ambaŭ aŭskultis, ĉu iu 
ne proksimiĝas. Ligia ripetis senĉese, ke kvankam kun bedaŭro ŝi forlasas Acten, sed tamen, ĉar Ursus jam atendas 
sendube en mallumo, ŝi preferus, ke ĉio okazu hodiaŭ. Tamen 
pro emocio ŝia spiro iĝis pli rapida kaj pli laŭta. Acte febre 
kolektis juvelojn, kiujn ŝi povis, kaj ligante ilin en la randon 
de la peplum, petegis Ligian, ke ŝi ne malakceptu tiun donacon kaj rimedon de forkuro. En momentoj regis profunda 
silento, plena de aŭdotrompoj. Al ambaŭ ŝajnis, ke ili aŭdas 
jen ian flustron trans la kurteno, jen malproksiman ploron de 
infano, jen bojadon de hundoj. 
Subite la kurteno de la vestiblo moviĝis sen bruo, kaj alta, 
malhela homo kun vizaĝo signita de variolo, aperis, kiel spirito, en la atrium. Ligia en unu momento rekonis Atacinuson, 
liberigiton de Vinicius, kiu venis en la domon de Aulus. Acte 
ekkriis, sed Atacinus riverencis profunde kaj diris: 
-Saluton al la dia Ligia de Marcus Vinicius, kiu atendas 
ŝin kun festeno en la domo, ornamita de verdaĵo. 
La lipoj de la knabino iĝis tute blankaj. 
-Mi iras, - ŝi diris. 
Kaj ŝi ĵetis adiaŭe la brakojn ĉirkaŭ la kolon de Acte.
ĈAPITRO X 
La domo de Vinicius efektive estis ornamita de mirta verdaĵo kaj hederoj, el kiuj oni faris plektaĵojn sur la muroj 
kaj super la pordoj. Kolonojn oni ĉirkaŭigis per volviĝantaj 
vinberbranĉoj. En la atrium, super kies malfermaĵo oni surtiris 
lanan purpuran kurtenon ŝirme kontraŭ la nokta malvarmo, 
estis lume kiel en tago. Brulis okoblaj kaj dekduflamaj meĉ- 
lampoj, havantaj la formojn de vazoj, arboj, bestoj, birdoj aŭ 
statuoj, tenantaj lampojn, plenigitajn per bonodora olivoleo, 
skulpitaj el alabastro, el marmoro, el origita korinta kupro, ne 
tiel mirindaj, kiel la fama kandelingo el la templo de Apolono, uzata de Nero, sed belegaj kaj skulptitaj de famaj majstroj. Kelkaj el la meĉlampoj estis ŝirmitaj per aleksandriaj 
vitraĵoj aŭ diafanaj teksaĵoj el apud Induso, ruĝaj, bluaj, flavaj, 
violaj, tiel ke la tuta atrium estis plena de diverskoloraj radioj. 
Ĉie sentiĝis la odoro de nardo, al kiu Vinicius alkutimiĝis kaj 
kiun li ekŝatis en la oriento. La fundo de la domo, kie svarmis 
virinaj kaj viraj figuroj de sklavoj, ankaŭ brilis de lumo. En la 
triclinium tablo estis preta por kvar personoj, ĉar la festenon, 
krom Vinicius kaj Ligia, estis partoprenontaj Petronius kaj 
Chrysothemis. 
Vinicius sekvis en ĉio la vortojn de Petronius, kiu konsilis 
al li ne iri por venigi Ligian, sed sendi Atacinuson kun la permeso, ricevita de la cezaro, kaj mem akcepti ŝin hejme, kaj 
akcepti afable, eĉ kun signoj de respekto.
-Hieraŭ vi estis ebria, - li diris. - Mi vidis vin: vi kondutis al ŝi kiel ŝtonministo el la Albana montaro. Ne estu tro 
insista kaj memoru, ke bonan vinon oni devas trinki malrapide. Sciu ankaŭ, ke dolĉe estas deziri, sed ankoraŭ pli dolĉe 
- esti dezirata. 
Chrysothemis havis pri tio propran, iom alian opinion, sed 
Petronius, nomante ŝin sia vestpastrino kaj sia kolombineto, 
komencis klarigi al ŝi la diferencon, kiu estas inter lerta cirka ĉaristo kaj knabo, kiu unuafoje suriras kvadrigon. Poste, 
turninte sin al Vinicius, li parolis plu: 
-Akiru ŝian fidon, gajigu ŝin, estu grandanima por ŝi. Mi 
ne volus vidi malgajan festenon. Ĵuru eĉ al ŝi je Hadeso, ke vi 
revenigos ŝin al Pomponia, kaj ĝi estos jam via afero, ke ŝi 
preferu morgaŭ resti ol reveni. 
Poste, montrante al Chrysothemis, li aldonis: 
-Mi de kvin jaroj ĉiutage kondutas pli malpli tiel same al 
tiu mia timema turtino, kaj mi ne povas plendi pro ŝia severeco... 
Chrysothemis responde frapis lin per ventumilo el pavaj 
plumoj kaj diris: 
-Ĉu mi ne rezistis al vi, satiruso! 
-Pro mia antaŭinto... 
-Ĉu vi ne estis ĉe miaj piedoj? 
-Por meti ringojn sur iliajn fingrojn. 
Chrysothemis rigardis pretervole siajn piedojn, sur kies 
fingroj efektive fajris briloj de juveloj, kaj ambaŭ ili komencis fidi. Sed Vinicius ne aŭskultis iliajn kontraŭparolojn. Lia 
koro batis maltrankvile sub la desegnoriĉa vesto de siria pastro, per kiu li ornamis sin por akcepti Ligian.
-Ili devus jam eliri el la palaco, - li diris, kvazaŭ parolante 
al si mem. 
-Ili devus, - respondis Petronius. - Eble mi dume rakontu al vi pri la aŭguroj de Apolonius el Tiano, aŭ la historion 
pri Ruffinus, kiun mi ne finis, mi ne memoras kial. 
Sed Viniciuson malmulte interesis Apolonius el Tiano, same kiel la historio de Ruffinus. Lia penso estis ĉe Ligia; kaj 
kvankam li sentis, ke pli bele estis akcepti ŝin hejme ol iri kiel 
virinkaptisto en la palacon, li tamen kelkfoje bedaŭris, ke li ne 
iris, nur tial, ke li povus pli frue vidi Ligian kaj sidi apud ŝi en 
mallumo en dupersona portilo. 
Dume sklavoj enportis tripiedon, ornamitan per kapoj de 
virŝafoj, bronzajn pladojn kun karbo, sur kiun ili komencis 
ĝuti etajn tranĉaĵojn da mirho kaj nardo. 
-Ili jam turniĝas al Carinae -diris denove Vinicius. 
-Li ne eltenos, elkuros renkonte kaj certe maltrafos ilin, - 
kriis Chrysothemis. 
Vinicius ridetis senpense kaj diris: 
-Ne, mi eltenos. 
Sed li komencis movi la nazflankojn kaj spiregi, kion vidante, Petronius levis la ŝultrojn. 
-Neniom da filozofio estas en li, eĉ ne por sesterco, - li 
diris, - kaj neniam mi faros el tiu filo de Marso homon. 
Vinicius eĉ ne aŭdis: 
-Ili estas jam ĉe Carinae! 
Kaj ili efektive estis turniĝantaj al Carinae. Sklavoj, nomataj lampadarii, iris fronte, aliaj, nomataj pedisequi, ĉe ambaŭ 
flankoj de la portilo, kaj Atacinus tuj post ĝi, estrante la irantaron. 
Sed ili antaŭeniris tre malrapide, ĉar la lanternoj en la tute
nelumigita urbo malsufiĉe heligis la vojon. Krom tio la stratoj proksime de la palaco estis senhomaj - apenaŭ tie kaj ie 
preterpasis iu kun lanterno - sed, kontraŭe, pli malproksime ili estis neordinare movoplenaj. Preskaŭ el ĉiu flanka strateto eliris homoj, triope, kvarope, ĉiuj sen lanternoj, ĉiuj en 
malhelaj manteloj. Kelkaj marŝis kune kun la irantaro, miksante sin kun la sklavoj, aliaj, en pli grandaj aroj, venis de kontraŭe. Kelkaj ŝancelis sin, kiel ebriaj. En momentoj la irado 
iĝis tiel malfacila, ke la lampadarii komencis krii: 
-Lokon por la nobla tribuno, Marcus Vinicius! 
Ligia vidis tra disŝovitaj kurtenoj tiujn malhelajn arojn kaj 
komencis tremi pro emocio. Kaptis ŝin alterne jen espero, jen 
timo. "Estas li! Ursus kaj la kristanoj! Ĝi okazos tuj", - ŝi diris per tremantaj lipoj, - "Ho Kristo, ho Kristo, savu!" 
Eĉ Atacinus, kiu komence ne atentis tiun neordinaran 
stratmovadon, komencis fine maltrankvili. Estis en ĝi io 
stranga. La lampadarii devis ĉiam pli ofte voki: "Lokon por la 
portilo de la nobla tribuno!" De flanke nekonataj homoj tiel 
premis la portilon, ke Atacinus ordonis al la sklavoj peli ilin 
for per bastonoj. 
Subite krio leviĝis en la fronto de la irantaro, en unu momento estingiĝis ĉiuj lumoj. Ĉirkaŭ la portilo iĝis interpremo, 
tumulto, batalo. 
Atacinus komprenis: ĝi estis simple atako. 
Kaj kompreninte, li rigidiĝis. Ĉiuj sciis, ke la cezaro ofte, 
por distri sin, faras atakojn kun aro da aŭgustanoj, tiel en 
Suburra kiel en aliaj kvartaloj de la urbo. Oni sciis, ke kelkfoje 
li rikoltis en tiuj noktaj ekskursoj tuberojn kaj kontuzojn, sed 
tiun, kiu sin defendis, renkontis morto, se li eĉ estus senatano. 
La domo de la vigiloj, kies devo estis gardi ordon en la urbo,
ne estis tre malproksime, sed en similaj okazoj la gardistoj 
ŝajnigis, ke ili estas surdaj kaj blindaj. Dume ĉirkaŭ la portilo bolis; homoj komencis lukti, batali, terenĵeti kaj piedpremi unu alian. La kapon de Atacinus trafulmis la penso, ke li 
devas savi antaŭ ĉio Ligian kaj sin mem, kaj la ceteron lasi al 
la sorto. Eltirinte do ŝin el la portilo, li kaptis ŝin sur la brakojn kaj penis forŝteli sin en la mallumo. 
Sed Ligia komencis voki: 
-Ursus! Ursus! 
Ŝi estis blanke vestita, oni povis do facile ŝin rimarki. Atacinus komencis per la dua, libera mano rapide kovri ŝin per 
la propra mantelo, kiam subite kvazaŭ terura prenilego kaptis 
lian nukon kaj sur lian kapon falis, kiel ŝtono, grandega, frakasanta bulo. 
Kaj li falis en unu momento, kiel bovo, frapita de batilo, 
antaŭ altaro de Jovo. 
La sklavoj pliparte kuŝis sur la tero, aŭ savis sin, disbatante 
sin en densa mallumo kontraŭ muraj elstaraĵoj. Sur la loko 
restis nur la portilo, frakasita en la tumulto. Ursus forportis 
Ligian al Suburra, liaj kunuloj sekvis lin, grade disiĝante dum 
la vojo. 
Sed la sklavoj komencis kolekti sin antaŭ la domo de Vinicius kaj interkonsenti. Ili ne kuraĝis eniri. Post mallonga interkonsento ili revenis al la batalloko, kie ili trovis kelkajn 
senvivajn korpojn, kaj inter ili la korpon de Atacinus. Tiu ĉi 
konvulsiis ankoraŭ, sed post momenta pli forta tremo li stre- 
ĉiĝis kaj restis senmova. 
Tiam ili kunprenis lin kaj reveninte, haltis denove antaŭ la 
pordego. Oni devis tamen konigi al la sinjoro, kio okazis. 
-Gulo diru, - komencis flustri kelkaj voĉoj, - sango fluas
de lia vizaĝo, kiel de la niaj, kaj la sinjoro lin amas. Por Gulo 
estas malpli danĝere ol por la aliaj. 
Kaj Gulo, germano, maljuna sklavo, kiu iam vartis Viniciuson kaj estis de li heredita de la patrino, la fratino de Petronius, diris: 
-Mi diros, sed ni iru ĉiuj kune. Lia kolero ne falu sur min 
solan. 
Vinicius komencis jam dume tute senpacienci. Petronius 
kaj Chrysothemis priridis lin, sed li marŝis per rapidaj paŝoj 
tra la atrium, ripetante: 
-Ili jam devus veni!... Ili jam devus veni!... 
Kaj li volis iri, sed la du aliaj retenis lin. 
Subite tamen en la vestiblo aŭdiĝis paŝoj; en la atrium enkuris grandare la sklavoj, kaj, rapide ekstarinte ĉe la muro. 
komencis ripeti per ĝemaj voĉoj: 
-Aaaa!... aa! 
Vinicius saltkuris al ili. 
-Kie estas Ligia! -ekkriis li per terura, ŝanĝita voĉo. 
-Aaaa!!!... 
Tiam Gulo elpaŝis antaŭen kun sia sangokovrita vizaĝo, 
vokante rapide kaj ploreme: 
-Jen sango, sinjoro! ni defendis ŝin! Jen sango, sinjoro! Jen 
sango!... 
Sed li ne povis fini, ĉar Vinicius kaptis bronzan kandelingon kaj per unu frapo frakasis la kranion de la sklavo, poste, 
preminte sian kapon per la manoj, enigis la fingrojn inter la 
harojn, ripetante raŭke: 
-Me miserum! Me miserum! 
Lia vizaĝo iĝis ruĝblua, la okuloj forkuris sub la frunton, 
ŝaŭmo aperis sur lia buŝo.
-Vergojn!!! - li ekmuĝis per nehoma voĉo. 
-Sinjoro! Aaaa!... kompatu! - ĝemis la sklavoj. 
Sed Petronius leviĝis kun esprimo de malplaĉo sur la viza- 
ĝo. 
-Ni iru, Chrysothemis! - li diris, - se vi volas rigardi 
viandon, mi ordonos prirabi vendejon de buĉisto ĉe Carinae. 
Li eliris el la atrium, kaj en la tuta domo, ornamita de verdaĵo de hederoj kaj preta al festeno, eksonis post momento 
ĝemoj kaj fajfado de vergoj, kiuj daŭris ĝis la mateno.
ĈAPITRO XI 
Tiun nokton Vinicius tute ne enlitiĝis. Ian tempon post 
la foriro de Petronius, kiam la ĝemoj de la skurĝataj sklavoj povis kvietigi nek lian doloron, nek la furiozon, li kolektis aron da aliaj servistoj kaj fronte de ili, jam en malfrua nokto, elkuris por serĉi Ligian. Li vizitis la eskvilinan kvartalon, 
poste Suburran, Vicus Sceleratus kaj ĉiujn apudajn stratetojn. 
Post tio, ĉirkaŭirinte Kapitolon, li atingis, tra la ponto de Fabricius, la insulon, kaj trakuris fine la transtibran parton de 
la urbo. Sed ĝi estis sencela kurado, ĉar li mem ne esperis trovi Ligian, kaj se li serĉis ŝin, li faris tion ĉefe por plenigi per 
io la teruran nokton. Efektive li revenis hejmen nur tagiĝe, 
kiam en la urbo komencis jam aperi veturiloj kaj muloj de 
legomvendistoj kaj kiam bakistoj estis jam malfermantaj siajn 
vendejojn. Reveninte, li ordonis forigi la korpon de Gulo, kiun 
neniu kuraĝis movi ĝis nun, poste tiujn sklavojn, al kiuj oni 
forkaptis Ligian, li ordonis sendi en kamparajn punlaborejojn, kio estis puno preskaŭ pli terura ol morto, fine, ĵetinte sin 
sur remburitan benkon en la atrium, li komencis pensi, kiamaniere li retrovos kaj reprenos Ligian. 
Rezigni ŝin, perdi ŝin, ne revidi ŝin plu ŝajnis al li neebla, 
kaj ĉe la nura penso pri tio kaptis lin furiozo. La memvola 
naturo de la juna soldato unuafoje en la vivo trafis kontraŭ- 
staron, alian nerompeblan volon, kaj simple ne povis kompreni, kiel povas okazi, ke iu kuraĝas kontraŭmeti sin al lia
pasio. Vinicius preferus eĉ, ke la mondo kaj la urbo falu en 
rubojn ol ke li ne atingu tion, kion li volas. Oni forigis kalikon 
da volupto preskaŭ de antaŭ lia buŝo, do ŝajnis al li, ke estas 
plenumita io neordinara, vokanta pri venĝo al leĝoj diaj kaj 
homaj. 
Sed antaŭ ĉio li ne volis kaj ne povis paciĝi kun la sorto, ĉar 
neniam li ion tiel avidis en la vivo kiel Ligian. Ŝajnis al li, ke 
li ne kapablos ekzisti sen ŝi. Li ne sciis respondi, kion li farus 
sen ŝi morgaŭ, kiel li povus travivi la sekvontajn tagojn. Kelkfoje kaptis lin kontraŭ ŝi kolero, proksima al frenezo. Li volus havi ŝin por ŝin bati, treni je la haroj en la cubiculum kaj 
turmenti ŝin, kaj jen ekregis lin grandega sopiro je ŝia voĉo, 
figuro, okuloj, kaj li sentis, ke li estus preta kuŝi ĉe ŝiaj piedoj. 
Li vokis ŝin, mordis la fingrojn, ĉirkaŭprenis la kapon per la 
manoj. Li kolektis ĉiujn fortojn por igi sin pensi trankvile pri 
ŝia reakiro, sed li ne povis. Lian kapon trakuris miloj da pensoj kaj rimedoj, sed unuj pli frenezaj ol aliaj. Fine trabrilis ĝin 
la penso, ke neniu alia ŝin forkaptis ol Aulus, kaj ke en plej 
malbona okazo Aulus devas scii, kie ŝi kaŝas sin. 
Kaj li saltleviĝis por kuri en la domon de Aulus. Se ili ne 
redonos ŝin al li, se ili ne timos minacojn, li iros al la cezaro, 
akuzos la maljunan komandanton pri malobeo kaj ricevos 
kontraŭ li mortverdikton, antaŭe tamen li havigos de ili konfeson, kie estas Ligia. Sed eĉ se ili ŝin redonos propravole, eĉ 
tiam li venĝos. Ili akceptis lin, vere, en sian domon kaj flegis, 
sed ĝi estas nenio. Per tiu sola malbonago ili liberigis lin de 
ĉia dankemo. Kaj lia venĝema kaj senpardona animo komencis ĝui la penson pri la malespero de Pomponia Graecina, 
kiam al la maljuna Aulus centuriestro alportos mortverdikton. Li estis preskaŭ certa, ke li ĝin ricevos. Petronius helpos
lin en tio. Cetere la cezaro mem nenion rifuzas al siaj kamaradoj aŭgustanoj, se nur al rifuzo ne instigas lin persona malsimpatio aŭ pasio. 
Sed subite la koro haltis en li sub la influo de terura supozo. 
Kaj se la cezaro mem forkaptis Ligian? 
Ĉiuj sciis, ke la cezaro ofte serĉas en noktaj atakoj distron 
en enuo. Eĉ Petronius partoprenis kelkfoje en tiuj amuzoj. Ilia 
ĉefa celo estis, vere, kapti virinojn kaj suprenĵeti ilin, ĝis sveno, sur soldata mantelo. Tamen Nero mem nomis kelkfoje 
tiajn ekskursojn "perloserĉado", ĉar okazis, ke en la fundo de 
la kvartaloj, okupataj de svarmanta, malriĉa loĝantaro, oni 
trovis veran perlon de ĉarmo kaj juneco. Tiam la sagatio, kiel 
oni nomis la suprenĵetadon sur soldata mantelo, ŝanĝis sin en 
veran forkapton kaj la "perlon" oni sendis aŭ sur Palatinon, 
aŭ en iun el la sennombraj palacoj de la cezaro, aŭ fine, la cezaro cedis ŝin al iu el siaj kamaradoj. Tiel povis okazi ankaŭ 
kun Ligia. La cezaro observis ŝin dum la festeno, kaj Vinicius 
ne dubis eĉ por momento, ke ŝi devis ŝajni al li la plej bela el 
ĉiuj virinoj, kiujn li vidis ĝis nun. - Kiel do povus esti alie? 
Nero havis ŝin, vere, ĉe si sur Palatino, kaj povis malkaŝe ŝin 
reteni, sed, kiel prave diris Petronius, Nero ne havis kuraĝon 
en krimoj kaj, povante agi malkaŝe, li ĉiam preferis agi kaŝe. 
Ĉifoje povis lin instigi al tio ankaŭ timo antaŭ Poppaea. Al 
Vinicius venis nun la ideo, ke la Aulusoj eble ne kuraĝus perforte forkapti la knabinon, donacitan al li de la cezaro. Kiu cetere kuraĝus? Ĉu eble tiu grandega ligo kun bluaj okuloj, kiu 
kuraĝis tamen eniri en la triclinium kaj elporti ŝin sur la brakoj el la festenejo? Sed kien li rifuĝus kun ŝi, kien li povus ŝin
konduki? Ne, sklavo ne riskus tian entreprenon. Sekve, tion 
faris neniu alia ol la cezaro. 
Ĉe tiu penso la okulojn de Vinicius vualis mallumo kaj ŝvitgutoj kovris lian frunton. En tiu kazo Ligia estis perdita por 
ĉiam. Nun li povis, pli prave ol antaŭe, ripeti: Vae misero mihi! 
La imago prezentis al li Ligian en la brakoj de Nero, kaj la 
unuan fojon en la vivo li komprenis, ke estas pensoj, kiujn 
homo simple ne povas elporti. Nur nun li vidis, kiel li ŝin 
amis. Kiel dronanto en fulmrapidaj bildoj rememoras sian 
tutan vivon, tiel li rememoris Ligian. Li vidis ŝin, aŭdis ĉiun 
ŝian vorton. Li vidis ŝin ĉe la fontano, li vidis ŝin ĉe la Aulusoj 
kaj ĉe la festeno. Denove li sentis ŝin proksime, sentis la odoron de ŝiaj haroj, la varmon de ŝia korpo, la volupton de la 
kisoj, per kiuj li dispremis dum la festeno ŝian senkulpan 
buŝon. Ŝi ŝajnis al li centloble pli bela, pli dezirinda, pli dol- 
ĉa, centloble pli sol-elektita el inter ĉiuj mortulinoj kaj ĉiuj diinoj ol iam ajn antaŭe. Kaj kiam li pensis, ke ĉion tion, kio 
enradikiĝis en lian koron, kio iĝis lia sango kaj vivo, povus 
posedi Nero, kaptis lin doloro tute fizika, tiel terura, ke li volus bati per la kapo la murojn de la atrium, ĝis li ilin frakasos. 
Li sentis, ke li povus freneziĝi kaj ke li freneziĝus sendube, se 
ne restus al li ankoraŭ venĝo. Tiu sola penso estis por li ioma 
konsolo. "Mi estos via Cassius Chaerea!" - li ripetis al si, pensante pri Nero. Post momento, kaptinte en la manojn iom da 
tero el florvazoj, starantaj ĉirkaŭ la impluvium, li faris teruran 
ĵuron, ke li plenumos la venĝon. 
Kaj li sentis efektive konsolon. Li sciis nun por kio vivi kaj 
per kio plenigi la tagojn kaj noktojn. Poste, lasinte la ideon iri 
al la Aulusoj, li ordonis porti sin sur Palatinon. Dumvoje li 
pensis, ke se oni ne allasos lin al la cezaro aŭ volos kontroli,
ĉu li ne kunhavas armilon, ĝi estos pruvo, ke Ligian forkaptis la cezaro. Li ne prenis tamen armilon. Li perdis la konscion 
ĝenerale, sed, kiel ordinare la homoj, absorbitaj per unu penso, li konservis ĝin en tio, kio koncernis la venĝon. Li ne volis, ke ĝi iĝu antaŭtempe vana. Krom tio li deziris antaŭ ĉio 
vidi Acten, supozante, ke de ŝi li povos ekscii la veron. En momentoj trafulmis lin la espero, ke eble li vidos ankaŭ Ligian, 
kaj ĉe tiu penso li komencis tremi. Eble ja la cezaro forkaptis ŝin, ne sciante, kiun li forkaptas, kaj hodiaŭ redonos ŝin al 
li? Sed post momento li forĵetis tiun supozon. Se oni volus resendi ŝin al li, oni ŝin resendus hieraŭ. Acte sola povis ĉion 
klarigi, kaj ŝin li devis vidi antaŭ la aliaj. 
Konfirminte sin en sia supozo, li ordonis al la sklavoj plirapidigi la paŝojn, envoje pensante senorde jen pri Ligia, jen 
pri la venĝo. Li aŭdis, ke pastroj de la egipta diino, Pacht, scipovas venigi malsanon, sur kiun ajn ili volas, kaj li decidis 
ekscii de ili la rimedon. En Oriento oni ankaŭ diris al li, ke la 
judoj konas iajn sorĉformulojn, per kiuj ili kovras per abscesoj la korpojn de malamikoj. Li havis hejme, inter siaj sklavoj, 
dekkelk judojn, do li promesis al si, ke, reveninte, li ordonos 
ilin vipi, ĝis ili malkaŝos al li tiun sekreton. Kun plej granda 
plezuro li tamen pensis pri mallonga romana glavo, kiu elverŝas torentojn da sango, tiajn ĝuste, kiaj elŝprucis el Cajus 
Caligula kaj lasis neforviŝeblajn makulojn sur la portika kolono. Li estis nun preta murdi la tutan Romon, kaj se iuj ven- 
ĝemaj dioj promesus al li, ke ĉiuj homoj formortos, krom li 
kaj Ligia, li konsentus tion. 
Antaŭ la arko li kolektis la tutan sobrecon de la pensoj kaj, 
je la vido de pretorianoj, pensis, ke se ili eĉ en plej malgranda grado ĝenos lian eniron, ĝi estos pruvo, ke Ligia estas, laŭ
la volo de la cezaro, en la palaco. Sed la supera centuriestro 
ridetis al li amike, kaj, proksimiĝinte je kelkaj paŝoj, diris: 
-Saluton al vi, nobla tribuno. Se vi deziras riverenci antaŭ 
la cezaro, vi venis en malbona momento kaj mi ne scias, ĉu 
vi povos lin vidi. 
-Kio okazis? - demandis Vinicius. 
-La dia malgranda aŭgustino subite malsaniĝis hieraŭ. La 
cezaro kaj la aŭgustino Poppaea estas ĉe ŝia lito kun kuracistoj, kiujn oni venigis el la tuta urbo. 
Ĝi estis grava okazo. La cezaro, kiam naskiĝis al li tiu filino, simple frenezis pro feliĉo kaj akceptis ĝin extra humanum 
gaudium. Antaŭe ankoraŭ la senato plej solene rekomendis al 
la dioj la sinon de Poppaea. Oni faris votojn kaj aranĝis en 
Antiumo, kie la akuŝo okazis, grandiozajn cirkludojn, krom 
tio oni konstruis templon al du Fortunoj. Nero, kiu en nenio 
sciis gardi la mezuron, senmezure ankaŭ amis tiun infanon, 
kaj al Poppaea ĝi estis kara almenaŭ tial, ĉar ĝi konfirmis ŝian 
pozicion kaj faris ŝian influon nerezistebla. 
De la sano kaj vivo de la malgranda aŭgustino povis dependi la sorto de la tuta imperio, sed Vinicius estis tiel okupita de si mem, per la propra afero kaj la propra amo, ke, 
preskaŭ ne turninte atenton al la novaĵo de la centuriestro, li 
respondis: 
-Mi volas paroli nur kun Acte. 
Kaj li trairis. 
Sed Acte ankaŭ estis okupita ĉe la infano kaj li devis longe 
ŝin atendi. Ŝi venis nur ĉirkaŭ tagmezo, kun vizaĝo laca kaj 
pala, kiu je la vido de Vinicius ankoraŭ pli paliĝis. 
-Acte, - kriis Vinicius, kaptante ŝiajn manojn kaj tirante ŝin en la mezon de la atrium, - kie estas Ligia?
-Mi volis vin demandi pri tio, - ŝi respondis, rigardante 
riproĉe en liajn okulojn. 
Kaj Vinicius, kvankam li promesis al si, ke li ekzamenos ŝin 
trankvile, denove premis la kapon per la manoj kaj komencis ripeti kun vizaĝo tordita de doloro kaj kolero: 
-Ŝi estas for. Oni forkaptis ŝin en la vojo. 
Post momento li tamen ekregis sin denove kaj, proksimiginte la vizaĝon al la vizaĝo de Acte, parolis tra kunpremitaj 
dentoj: 
-Acte... Se via vivo estas al vi kara, se vi ne volas esti kaŭ- 
zo de malfeliĉoj, kiujn vi eĉ ne povas imagi, respondu al mi 
la veron: ĉu ne la cezaro ŝin forkaptis? 
-La cezaro ne forlasis hieraŭ la palacon. 
-Je la ombro de via patrino, je ĉiuj dioj! ĉu ŝi ne estas en 
la palaco? 
-Je la ombro de mia patrino, Marcus - ŝi ne estas en la 
palaco kaj ne la cezaro ŝin forkaptis. Hieraŭ malsaniĝis la 
malgranda aŭgustino, kaj Nero ne foriĝas de ŝia lulilo. 
Vinicius ekspiris. Tio, kio ŝajnis al li plej terura, ĉesis lin 
minaci. 
-Sekve, - li diris, sidiĝante sur benkon kaj kunpremante la pugnojn, - forkaptis ŝin la Aulusoj, kaj tial ve al ili! 
-Aulus Plautius estis ĉi tie hodiaŭ matene. Li ne povis paroli kun mi, ĉar mi estis okupita ĉe la infano; sed li demandis 
pri Ligia Epaphrodituson kaj aliajn el la cezara servantaro, kaj 
poste li sciigis ilin, ke li venos ankoraŭ por paroli kun mi. 
-Li volis deturni de si la suspektojn. Se li ne scius, kio okazis kun Ligia, li venus serĉi ŝin en mian domon. 
-Li lasis al mi sur tabuleto kelkajn vortojn, el kiuj vi vidos, 
ke, sciante, ke Ligia estis forprenita el lia domo laŭ la peto de
vi kaj de Petronius, li kredis, ke ŝi estas sendita al vi, kaj li estis 
hodiaŭ matene en via domo, kie oni diris al li, kio okazis. 
Dirinte tion ŝi iris en la cubiculum kaj post momento revenis kun la tabuleto, kiun Aulus lasis al ŝi. 
Vinicius tralegis kaj silentis; Acte dume ŝajnis legi liajn 
pensojn en la malserena vizaĝo, ĉar post momento ŝi diris: 
-Ne, Marcus. Okazis tio, kion Ligia mem volis. 
-Vi sciis, ke ŝi volas forkuri! - eksplodis Vinicius. 
Kaj ŝi rigardis lin per siaj nebulaj okuloj preskaŭ severe. 
-Mi sciis, ke ŝi ne volas iĝi via konkubino. 
-Kaj vi mem kio estis la tutan vivon?! 
-Mi estis antaŭe sklavino. 
Sed Vinicius ne ĉesis ekscitiĝi: la cezaro donacis al li Ligian, 
do li ne bezonas demandi, kio ŝi estis antaŭe. Li retrovos ŝin 
eĉ sub la tero kaj faros ŝin ĉio, kio plaĉos al li. Jes! Ŝi estos lia 
konkubino. Li ordonos ŝin vipi, kiomfoje plaĉos al li. Kiam ŝi 
enuigos lin, li fordonos ŝin al la lasta el siaj sklavoj aŭ devigos ŝin turni muelŝtonojn en siaj posedaĵoj en Afriko. Li ser- 
ĉos ŝin nun kaj retrovos nur por ŝin rompi, piedpremi kaj 
humiligi. 
Kaj, ekscitante sin ĉiam pli, li perdis ĉian mezuron ĝis tia 
grado, ke eĉ Acte komprenis, ke li minacis pli multe ol li kapablus plenumi, kaj ke per lia buŝo parolas kolero kaj sufero. 
La suferon ŝi kompatus, sed la superplena mezuro elĉerpis 
ŝian paciencon tiel, ke fine ŝi demandis lin, kial li venis al ŝi? 
Vinicius ne tuj trovis respondon. Li venis al ŝi, ĉar li tiel 
volis, ĉar li kredis, ke ŝi donos al li iajn informojn, sed, ĝuste 
dirante, li venis nur al la cezaro, kaj ne povante kun li paroli, vizitis ŝin. Ligia, forkurante, malobeis la volon de le cezaro, do li petos la cezaron, ke li ordonu ŝin serĉi, eĉ se oni
devus uzi por tio ĉiujn legiojn kaj revizii unu post alia ĉiujn 
domojn en la tuta imperio. Petronius subtenos lian peton kaj 
la serĉado estos komencita de hodiaŭ. 
Je tio Acte diris: 
-Gardu vin, ke vi ne perdu ŝin por eterne, ĝuste tiam, 
kiam oni retrovos ŝin laŭ la ordono de la cezaro. 
Vinicius sulkigis la brovojn. 
-Kion tio signifas? - li demandis. 
-Aŭskultu min, Marcus! Hieraŭ mi estis kun Ligia en la ĉi 
tieaj ĝardenoj; tie ni renkontis Poppaean kaj kun ŝi la malgrandan aŭgustinon, kiun portis la negrino Lilith. Vespere la 
infano malsaniĝis, kaj Lilith asertas, ke ĝi estis sorĉtrafita, kaj 
ke la sorĉon ĵetis tiu fremdlandulino, kiun ili renkontis en la 
ĝardeno. Se la infano resaniĝos, oni forgesos pri tio, sed en la 
kontraŭa okazo Poppaea kiel unua akuzos Ligian pri sorĉoj, 
kaj tiam, kie ajn oni ŝin retrovos, ne estos por ŝi rimedo de 
savo. 
Sekvis momento de silento, post kio Vinicius diris: 
-Kaj eble ŝi sorĉis ŝin: min ŝi ankaŭ sorĉis. 
-Lilith certigas, ke la infano ekploris tuj, kiam ŝi traportis 
ĝin preter ni. Vere estas! ĝi ekploris. Certe oni elportis ĝin en 
la ĝardenojn jam malsanan. Marcus, serĉu ŝin mem, kie vi 
volas, sed antaŭ ol la malgranda aŭgustino resaniĝos, ne parolu pri ŝi kun la cezaro, ĉar vi faligos sur ŝin venĝon de Poppaea. Sufiĉe jam ŝiaj okuloj ploris pro vi, kaj gardu nun ĉiuj 
dioj ŝian senkulpan kapon. 
-Ĉu vi amas ŝin, Acte? - demandis Vinicius. 
Kaj en la okuloj de la liberigitino ekbrilis larmoj. 
-Jes! mi ekamis ŝin. 
-Ĉar ŝi ne repagis al vi per malamo, kiel al mi.
Acte rigardis lin dum momento, kvazaŭ hezitante aŭ penante konvinkiĝi, ĉu li parolis sincere, post kio ŝi respondis: 
-Homo flamiĝema kaj blinda, ŝi amis vin. 
Vinicius saltleviĝis kiel freneza sub la influo de tiuj vortoj. 
"Malvere! Ŝi malamis lin. Kiel Acte povas scii!? Ĉu post unutaga konateco Ligia faris al ŝi konfeson? Kia amo ĝi estas, se 
ĝi preferas vagan vivon, malhonoron de malriĉeco, necertecon pri morgaŭa tago, kaj eble eĉ mizeran morton ol florornamitan domon, kie atendas kun festeno la amato! Li prefere ne aŭdu tiajn vortojn, ĉar li povas freneziĝi. Jen, li ne 
fordonus tiun knabinon por ĉiuj trezoroj de tiu ĉi palaco, kaj 
ŝi forkuris. Kia amo ĝi estas, se ĝi timas volupton kaj naskas 
doloron! Kiu ĝin scias? Kiu povas ĝin kompreni? Se li ne esperus ŝin retrovi, li dronigus en si glavon! Amo sin donas, ne 
forprenas. Ĉe la Aulusoj estis momentoj, kiam li mem kredis 
proksiman feliĉon, sed nun li scias, ke ŝi lin malamis, malamas kaj mortos kun malamo en la koro." 
Sed Acte, ordinare timema kaj milda, eksplodis siavice per 
indigno: Kiel li do penis ŝin akiri? Anstataŭ riverence peti ŝin 
de Aulus kaj Pomponia, li ruze forprenis la infanon de la gepatroj. Li volis ŝin fari ne edzino, sed konkubino, ŝin, zorgatinon de nobla domo, ŝin, reĝan filinon. Kaj li venigis ŝin ĉi 
tien, en la domon de krimo kaj malvirto, ofendis ŝiajn okulojn 
per la vido de senhonta festeno; li kondutis al ŝi kiel al mal- 
ĉastulino. Ĉu li forgesis, kio estas la domo de Aulus kaj kiu 
estas Pomponia Graecina, kiu edukis Ligian? Ĉu li ne havas 
sufiĉe da saĝo por diveni, ke ili estas aliaj virinoj ol Nigidia, 
ol Calvia Crispinilla, ol Poppaea kaj ĉiuj, kiujn li renkontas en 
la domo de la cezaro? Ĉu, vidinte Ligian, li ne komprenis tuj, 
ke ŝi estas ĉasta knabino, kiu preferas morton ol malhonoron? De kie li scias, kiajn diojn ŝi konfesas, kaj ĉu ne pli purajn, ne pli bonajn ol la voluptema Venuso aŭ Izido, kiun adoras malĉastaj romaninoj? Ne, Ligia faris al ŝi nenian konfeson, 
sed diris, ke ŝi atendas savon de li, de Vinicius; ŝi esperis, ke 
li elpetos por ŝi de la cezaro revenon hejmen kaj ke li redonos ŝin al Pomponia. Kaj parolante pri tio, ŝi flamis survizaĝe, 
kiel knabino, kiu amas kaj fidas. Ankaŭ ŝia koro batis por li, 
sed li mem ŝin teruris, fortimigis, indignigis, kaj nun li serĉu 
ŝin pere de cezaraj soldatoj, sed sciu, ke se la infano de Poppaea mortos, sur ŝin falos la suspekto, kaj ŝia pereo estos neevitebla. 
La koleron kaj doloron de Vinicius komencis trapenetri 
kortuŝo. La novaĵo, ke Ligia lin amis, skuis ĝisfunde lian animon. Li rememoris ŝin en la ĝardeno ĉe la Aulusoj, kiam ŝi 
aŭskultis liajn vortojn kun flamoj sur la vizaĝo kaj kun okuloj plenaj de lumo. Ekŝajnis al li, ke tiam ŝi efektive komencis lin ami, kaj subite ĉe tiu penso ekregis lin sento de ia feli- 
ĉo, centoble pli granda eĉ ol tiu, kiun li deziris. Li pensis, ke 
efektive li povus havi ŝin memvolantan, kaj krom tio amantan. Jen ŝi ĉirkaŭŝpinus lian pordon, ŝmirus ĝin per lupa grasaĵo kaj poste sidus, kiel lia edzino, sur ŝafa lano, ĉe lia hejmfajro. Jen li aŭdus el ŝia buŝo la sakramentan: "kie vi, Cajus, 
tie mi Caja" kaj ŝi estus por ĉiam lia. Kial li tiel ne agis? Li ja 
estis preta. Kaj nun li ne havas ŝin, nek povas ŝin retrovi, kaj 
se li retrovus, li povus ŝin pereigi, kaj eĉ se li ŝin ne pereigus, 
akceptos lin plu nek la Aulusoj, nek ŝi mem. Ĉe tio kolero denove komencis hirtigi la harojn sur lia kapo, sed nun ĝi turnis sin ne plu kontraŭ la Aulusoj aŭ Ligia, sed kontraŭ Petronius. Li estis kulpa pri ĉio. Se ne estus liaj konsiloj, Ligia ne 
bezonus nun vagi senhejme, ŝi estus lia fianĉino kaj nenia
danĝero pezus super ŝia kara kapo. Sed nun ĝi fariĝis, kaj tro 
malfrue estis malfari la malbonon, kiu ne estas malfarebla. 
-Tro malfrue! 
Kaj ŝajnis al li, ke abismo malfermiĝis antaŭ liaj piedoj. Li 
ne sciis, kion entrepreni, kiel agi, kien sin turni. Acte ripetis, 
kiel echo, la vortojn: "tro malfrue", kiu, en fremda buŝo, sonis al li kiel mortverdikto. Li komprenis nur unu aferon - ke 
li devas retrovi Ligian, ĉar alie okazos kun li io malbona. 
Kaj, aŭtomate volvinte ĉirkaŭ si la togon, li volis jam foriri, ne adiaŭante Acten, kiam la kurteno, apartiganta la vestiblon de la atrium, ŝoviĝis flanken, kaj subite li vidis antaŭ si 
la funebran figuron de Pomponia Graecina. 
Videble ŝi ankaŭ eksciis jam pri la malapero de Ligia kaj, 
kredante, ke estos por ŝi pli facile ol por Aulus paroli kun 
Acte, ŝi venis peti de ŝi informojn. 
Sed, vidinte Viniciuson, ŝi turnis al li sian etan, palan viza- 
ĝon kaj, post momento, diris: 
-Marcus, Dio pardonu al vi la malbonon, kiun vi faris al 
ni kaj al Ligia. 
Kaj li staris kun mallevita frunto, kun sento de malfeliĉo 
kaj kulpo, ne komprenante, kiu Dio devis kaj povis lin pardoni, nek kial Pomponia parolis pri pardono, dum ŝi devus paroli pri venĝo. 
Fine li eliris kun kapo senhelpa, plena de pezaj pensoj, de 
grandega zorgo kaj miro. 
Sur la korto kaj sub la galerio staris maltrankvilaj aroj da 
homoj. Inter la palacaj sklavoj oni vidis kavalirojn kaj senatanojn, kiuj venis informiĝi pri la sano de la malgranda aŭ- 
gustino, kaj kune montri sin en la palaco kaj prezenti la pruvon de sia kunsento almenaŭ al la cezaraj sklavoj. La famo pri
la malsano de la "diino" videble rapide disvastiĝis, ĉar en la 
pordego aperis ĉiam novaj figuroj, kaj tra la eltranĉaĵo de la 
arko oni vidis tutajn amasojn da homoj. Kelkaj el la venintoj, 
vidante, ke Vinicius eliris el la palaco, retenis lin por demandi 
pri novaĵoj, sed li, ne respondante, iris rekte pluen ĝis Petronius, kiu ankaŭ venis jam informiĝi, preskaŭ puŝis lin per la 
brusto kaj haltigis. 
Vinicius sendube ekbolus de kolero je lia vido kaj plenumus ion kontraŭleĝan en la cezara palaco, se li ne estus foririnta de Acte kvazaŭ rompita, en stato de tia senfortiĝo kaj 
premiteco, ke forlasis lin eĉ lia denatura ekscitemo. Li forŝovis 
tamen Petroniuson kaj volis preterpasi, sed la alia haltigis lin 
preskaŭ perforte. 
-Kiel fartas la dia aŭgustino? - li demandis. 
Sed tiu perforto denove incitis Viniciuson kaj flamigis lin 
en tiu momento 
-La infero englutu ŝin, kaj tiun tutan domon! - li respondis, kunpremante la dentojn. 
-Silentu, malfeliĉa! - diris Petronius kaj rapide rigardante 
ĉirkaŭen, aldonis: 
-Se vi volas ekscii ion pri Ligia, venu kun mi. Ne! Ĉi tie mi 
nenion diros. Venu kun mi, mi diros al vi miajn supozojn en 
la portilo. 
Kaj, metinte la brakon ĉirkaŭ la junan viron, li kondukis lin 
senprokraste el la palaco. 
Sed tio estis lia ĉefa celo, ĉar neniajn novaĵojn li havis. Estante tamen homo helposcia, havante, krome, malgraŭ la hieraŭa indigno, multe da kompato por Vinicius, kaj fine, sentante certan respondecon por ĉio, kio okazis, li jam ion entreprenis kaj, kiam ambaŭ eniris la portilon, li diris:
-Ĉe ĉiuj pordegoj mi postenigis miajn sklavojn, doninte al 
ili precizan priskribon de la knabino kaj de tiu grandegulo, 
kiu de la cezaro elportis ŝin el la festenejo, ĉar estas por mi 
sendube, ke li estas tiu, kiu ŝin forkaptis. Aŭskultu min! Povas esti, ke la Aulusoj volos ŝin kaŝi en unu el siaj kamparaj 
posedaĵoj, kaj en tiu okazo ni scios, en kiun direkton ili ŝin 
forkondukos. Kaj se ĉe la pordegoj oni ŝin ne vidos, tio estos 
pruvo, ke ŝi restis en la urbo, kaj ankoraŭ hodiaŭ ni komencos serĉadon. 
-La Aulusoj ne scias, kie ŝi estas, - respondis Vinicius. 
-Ĉu vi estas certa, ke tiel estas? 
-Mi vidis Pomponian. Ili ankaŭ serĉas ŝin. 
-Hieraŭ ŝi ne povis eliri el la urbo, ĉar nokte la pordegoj 
estas fermitaj. Po du el miaj sklavoj embuskas ĉe ĉiu pordego. Unu devas postiri Ligian kaj la grandegulon, kaj la alia 
reveni senprokraste por komuniki tion. Se ŝi estas en la urbo, 
ni retrovos ŝin, ĉar tiun ligon estas facile rekoni, eĉ nur laŭ la 
kresko kaj staturo. Vi estas feliĉa, ke ne forkaptis ŝin la cezaro, 
kaj mi povas vin certigi, ke tiel ne estas, ĉar sur Palatino ne 
ekzistas antaŭ mi sekretoj. 
Sed Vinicius eksplodis, pli ankoraŭ per dolorsento ol per 
kolero, kaj per voĉo, interrompata de emocio, komencis rakonti al Petronius, kion li aŭdis de Acte kaj kiaj novaj dan- 
ĝeroj pezis super la kapo de Ligia, danĝeroj tiel teruraj, ke pro 
ili, trovinte la forkurintojn, oni devos gardi ŝin; plej zorge 
kontraŭ Poppaea. Poste li komencis maldolĉe riproĉi al Petronius liajn konsilojn. Sen li, ĉio irus alie. Ligia estus ĉe la Aulusoj, kaj li, Vinicius, povus ŝin vidi ĉiutage kaj estus hodiaŭ 
pli feliĉa ol la cezaro. Kaj ekscitiĝante laŭgrade de la rakonto, li subiĝis ĉiam pli al la emocio, ĝis fine larmoj de bedaŭro 
kaj furiozo komencis guti el liaj okuloj. 
Petronius, kiu simple ne supozis, ke la juna viro povus ami 
kaj avidi ĝis tia grado, vidante tiujn larmojn de malespero, 
diris al si interne kun certa miro: 
-Ho potenca diino de Cipro, vi sola reĝas al la dioj kaj al 
la homoj!
ĈAPITRO XII 
Sed, kiam ili eliris el la portilo antaŭ la domo de Petronius, la estro de la atrium komunikis al ili, ke neniu el la 
sklavoj, senditaj al la pordegoj, revenis ĝis nun. La atrensis ordonis porti al ili manĝaĵon kaj novan ordonon, ke ili, sub minaco de vippuno, zorge atentu ĉiujn, elirantajn el la urbo. 
-Vidu, - diris Petronius, - sendube ili estas ĝis nun en la 
urbo, kaj en tiu okazo ni trovos ilin. Ordonu tamen ankaŭ al 
viaj sklavoj gardi ĉe la pordegoj, nome al tiuj, kiuj estis senditaj por alkonduki Ligian, ĉar tiuj facile ŝin rekonos. 
-Mi ordonis sendi ilin en la kamparajn punlaborejojn, - 
diris Vinicius, - sed tuj mi revokos la decidon: ili iru al la pordegoj. 
Kaj, skribinte kelkajn vortojn sur vaksokovrita tabuleto, li 
transdonis ĝin al Petronius, kiu tuj sendigis ĝin en la domon 
de Vinicius. 
Poste ili transiris en la internan portikon kaj tie, sidiĝinte 
sur marmora benko, komencis interparoli. 
La orhara Eunice kaj Iras ŝovis sub iliajn piedojn bronzajn 
apogilojn, kaj poste, stariginte ĉe la benko tableton, komencis verŝi al ili vinon el belegaj mallarĝakolaj kruĉoj, kiajn oni 
venigis el Volatero kaj Cecino. 
-Ĉu vi havas inter viaj servistoj iun, kiu konas tiun grandegan ligon? - demandis Petronius.
-Konis lin Atacinus kaj Gulo. Sed Atacinus pereis hieraŭ, 
kaj Gulon mi mem mortigis. 
-Mi bedaŭras lin, - diris Petronius. - Li vartis sur siaj 
brakoj ne nur vin, sed min ankaŭ. 
-Mi eĉ intencis lin liberigi, - respondis Vinicius, - sed 
tio ne gravas. Ni parolu pri Ligia. Romo estas kiel maro... 
-Perlojn oni trovas ĝuste en maro. Certe, ni ne trovos ŝin 
hodiaŭ, nek morgaŭ, sed ni trovos ŝin sendube. Vi nun min 
kulpigas, ke mi konsilis al vi tiun rimedon, sed la rimedo 
mem estis bona, kaj iĝis malbona nur tiam, kiam ĝi rezultis 
malbonon. Vi aŭdis ja de Aulus mem, ke li intencas kun la 
tuta familio translokiĝi en Sicilion. Tiel la knabino ankaŭ 
estus for de vi. 
-Mi postirus ilin, - respondis Vinicius, - kaj ĉiuokaze ŝi 
estus sekura, dume nun, se tiu infano mortos, Poppaea mem 
kredos kaj kredigos al la cezaro, ke kulpa pri tio estas Ligia. 
-Jes. Tio ankaŭ min maltrankviligis. Sed la bubino eble 
ankoraŭ resaniĝos. Kaj se ŝi mortos, eĉ tiam ni trovos iun 
rimedon. 
En tiu momento Petronius enpensiĝis kaj diris: 
-Poppaea konfesas, laŭdire, la religion de la judoj kaj kredas je malbonaj spiritoj. La cezaro estas superstiĉa. Se ni disvastigos la famon, ke Ligian forkaptis malbonaj spiritoj, oni 
kredos la famon, tiom pli, ke se forrabis ŝin nek la cezaro, nek 
Aulus Plautius, ŝi malaperis efektive mistere. La ligo, tute sola, 
ne povus tion plenumi. Li devus havi helpantojn, kaj kiel sklavo povus en unu tago kolekti tiom da homoj? 
-Sklavoj helpas sin reciproke en tuta Romo. 
-Iu el ili pagos ĝin iam per sia sango. Jes, ili helpas sin, sed 
ne unuj kontraŭ aliaj, kaj en tiu okazo oni sciis, ke la viajn
ŝarĝos la respondeco kaj puno. Se vi sugestos al viaj sklavoj 
la ideon pri malbonaj spiritoj, ili senprokraste konfirmos, ke 
ili vidis la spiritojn per propraj okuloj, ĉar tio tuj senkulpigos 
ilin antaŭ vi. Demandu iun prove, ĉu li ne vidis, kiel ili portis Ligian en la aero, kaj je la egido de Zeŭso li tuj ĵuros, ke tiel 
estis. 
Vinicius, kiu ankaŭ estis superstiĉa, rigardis Petroniuson 
kun subita, grandega maltrankvilo. 
-Se Ursus ne povis havi helpantojn kaj ne povis forkapti 
ŝin sola, kiu do ŝin forkaptis? 
Sed Petronius komencis ridi. 
-Vidu, - li diris, - oni kredos, se eĉ vi jam duone kredas. 
Tia estas nia mondo, kiu mokas la diojn. Oni kredos kaj ne 
serĉos, kaj ni dume lokos ŝin ie for de la urbo, en unu el miaj 
aŭ viaj kampardomoj. 
-Tamen, kiu povis ŝin helpi? 
-Ŝiaj samkonfesantoj, - respondis Petronius. 
-Kiaj? Kiun dion ŝi adoras? Mi devus scii tion pli bone ol 
vi. 
-Preskaŭ ĉiu virino en Romo adoras alian dion. Estas sendube, ke Pomponia edukis ŝin en la kulto al tiu, kiun ŝi mem 
konfesas, sed kiun ŝi konfesas, mi ne scias. Unu afero estas 
certa - ke neniu ŝin vidis oferdonanta al niaj dioj en iu el niaj 
temploj. Oni eĉ akuzis ŝin, ke ŝi estas kristanino, sed tio estas nekredebla. La hejma tribunalo purigis ŝin de tiu suspekto. Pri la kristanoj oni diras, ke ne nur ili adoras azenkapon, 
sed estas malamikoj de la homa gento kaj plenumas plej malnoblajn krimojn. Sekve Pomponia ne povas esti kristanino, 
ĉar ŝia virto estas konata, kaj malamikino de la homa gento 
ne traktus siajn sklavojn tiel, kiel ŝi traktas.
-En neniu domo oni traktas ilin tiel, kiel ĉe la Aulusoj interrompis Vinicius. 
-Vi do vidas. Pomponia menciis pri iu dio, kiu estas, laŭ 
ŝia diro, unu, ĉiopova kaj kompatema. Kien ŝi kaŝis ĉiujn aliajn, estas ŝia afero, sed certe estas, ke tiu ŝia Logoso ne estus 
ja tre ĉiopova, aŭ, kontraŭe, li devus esti tre mizera dio, se li 
havus nur du konfesantinojn: Pomponian kaj Ligian, plus ilia 
Ursus. Sendube ili, tiuj konfesantoj, estas pli multaj, kaj ili 
helpis al Ligia. 
-Tiu kredo ordonas pardoni, - diris Vinicius. - Mi renkontis ĉe Acte Pomponian, kiu diris al mi: "Dio pardonu al vi 
la malbonon, kiun vi faris al Ligia kaj al ni." 
-Ilia dio estas videble ia curator, tre bonvolema. Ha, li vin 
pardonu, kaj signe de la pardono li redonu al vi la knabinon. 
-Mi oferus al li hekatombon. Mi ne volas manĝon, nek 
trinkon, nek banon. Mi surmetos malhelan superveston kaj 
iros vagi tra la urbo. Eble alivestite mi trovos ŝin. Mi estas 
malsana! 
Petronius rigardis lin kun certa kompato. Efektive la okuloj de Vinicius subbluiĝis, la pupiloj brilis de febro; lia matene 
nerazita vizaĝo kovriĝis per marhela zono sur la fortliniaj 
makzeloj, la haroj estis en malordo kaj li aspektis vere malsana. Iras kaj la orhara Eunice rigardis lin kunsente, sed li ŝajnis ne vidi ilin kaj ambaŭ, li kaj Petronius, tiel malatentis la 
ĉeeston de la sklavinoj, kiel ili malatentus hundojn ludantajn 
apud ili. 
-Febro vin konsumas, - diris Petronius. 
-Jes. 
-Do aŭskultu min. Mi ne scias, kion konsilus al vi kuracisto, se mi scias, kiel mi agus, estante en via situacio. Jen,
antaŭ ol tiu knabino estus retrovita, mi serĉus en alia tion, de 
kio senigis min la foresto de la unua. Mi vidis en via domo 
belegajn korpojn. Ne neu al mi... Mi scias, kio estas amo, kaj 
mi scias, ke kiam oni deziras unu virinon, alia ne povas ŝin 
anstataŭi. Sed en bela sklavino oni ĉiam povas trovi almenaŭ 
momentan distron... 
-Mi ne volas! - respondis Vinicius. 
Sed Petronius, kiu havis por li efektivan simpation kaj vere 
deziris moderigi lian suferon, komencis pripensi, kiel tion 
fari. 
-Eble la viaj ne havas plu por vi la ĉarmon de novaĵo, - 
li diris post mallonga tempo, - sed (ĉi momente li komencis 
rigardi alterne Irason kaj Eunicen, kaj fine metis la manon sur 
la kokson de la orhara grekino) rigardu bone ĉi tiun haŭton. 
Antaŭ kelkaj tagoj Fonteius Capito la pli juna proponis al mi 
por ŝi tri belegajn knabetojn el Klazomenoj, ĉar pli mirindan 
korpon certe eĉ Skopaso ne kreis. Mi mem ne komprenas, 
kial ĝis nun mi restis indiferenta por ŝi; ne detenis min ja la 
penso pri Chrysothemis! Jen, mi donacas ŝin al vi, prenu ŝin. 
La orhara Eunice, aŭdinte tion, paliĝis en unu momento 
kiel tolo kaj, rigardante per teruritaj okuloj Viniciuson ŝajnis, 
sen spiro en la brusto, atendi lian respondon. 
Sed li saltleviĝis subite kaj, preminte la tempiojn per la manoj, komencis paroli rapide, kiel homo, kiu, konsumata de 
malsano, volas pri nenio aŭdi. 
-Ne! ne! mi ne bezonas ŝin! mi ne bezonas aliajn! Mi dankas vin, sed mi ne volas! kaj mi iros serĉi Ligian en la urbo. 
Ordonu alporti al mi gaŭlan superveston kun kapuĉo. Mi iros 
trans Tibron. Se mi povus vidi almenaŭ Ursuson! 
Kaj li eliris rapide. Petronius, vidante, ke li efektive ne povas resti surloke, ne provis lin haltigi. Konsiderante tamen la 
rifuzon de Vinicius kiel momentan malinklinon al ĉiu virino, 
kiu ne estis Ligia, kaj ne volante, ke lia grandanimeco perdiĝu 
vane, li turnis sin al la sklavino kaj diris: 
-Eunice, banu vin, parfumoleu vin kaj ornamu, kaj poste iru en la domon de Vinicius. 
Sed ŝi falis antaŭ li sur la genuojn kaj kun manoj kunmetitaj komencis petegi, ke li ne forigu ŝin el sia domo. Ŝi ne iros 
al Vinicius kaj preferas ĉi tie portadi lignon en hypocaustum 
ol tie esti la unua inter servistoj. Ŝi ne volas! ne povas! kaj ŝi 
petegas lin, ke li ŝin kompatu. Li ordonu ŝin skurĝi ĉiutage, 
nur ne forsendu ŝin el sia domo. 
Kaj, tremante, kiel folio, tiel de timo, kiel de emocio, ŝi 
etendis al li la manojn, dum li aŭskultis ŝin kun mirego. Sklavino, kiu kuraĝas peti kontraŭ plenumo de ordono, kiu diras: 
"mi ne volas kaj ne povas", estis io tiel senekzempla en Romo, 
ke Petronius komence ne volis kredi al siaj oreloj. 
Fine li sulkigis la brovojn. Li estis tro granda estetikulo por 
esti kruela. Al liaj sklavoj, speciale koncerne la voluptaferojn, 
estis permesate pli ol al aliaj, sub la kondiĉo, ke ili modele 
plenumu siajn servodevojn kaj la volon de la mastro respektu 
egale kun la dia. Se ili ne observis tiujn du devojn, Petronius 
sciis tamen ne avari la punojn, al kiuj ilin subigis la ĝenerala 
moro. Kaj ĉar, krom tio li malamegis ankaŭ ĉiajn kontraŭaĵojn 
kaj ĉion, kio konfuzis lian trankvilon, tial, rigardinte dum momento la genuantinon, li diris: 
-Voku al mi Teiresiason kaj revenu ĉi tien kun li. 
Eunice leviĝis tremanta, kun larmoj en la okuloj, kaj foriris; 
post momento ŝi revenis kun la kretano Teiresias, la estro de 
la atrium.
-Prenu Eunicen, - diris al li Petronius, - kaj donu al ŝi 
dudek kvin batojn, tiel tamen, ke vi ne difektu ŝian haŭton. 
Dirinte tion, li transiris en la bibiotekon kaj, sidiĝinte ĉe 
tablo el rozkolora marmoro, komencis labori je sia "Festeno 
ĉe Trimalchio". 
Sed la forkuro de Ligia kaj la malsano de la malgranda aŭ- 
gustino distris liajn pensojn, tiel ke li ne povis longe labori. 
Precipe tiu malsano estis grava okazo. En la kapon de Petronius venis la penso, ke se la cezaro kredos, ke Ligia ĵetis sor- 
ĉon sur la malgrandan aŭgustinon, tiam la respondeco povos 
fali ankaŭ sur lin, ĉar oni venigis la knabinon en la palacon 
laŭ lia peto. Li kalkulis tamen, ke ĉe la unua renkontiĝo kun 
la cezaro li iel persvados al li la tutan absurdecon de simila 
supozo, kaj iom li kalkulis ankaŭ je certa inklino, kiun sentis 
al li Poppaea, vere kaŝante ĝin zorgeme, sed ne tiel zorgeme, 
ke li ĝin ne divenu. Post momento li movis eĉ la ŝultrojn je siaj 
timoj kaj decidis malsupreniri en la triclinium por iom manĝi 
kaj ordoni ankoraŭ foje porti sin al la palaco, poste sur la 
Kampon de Marso, kaj fine al Chrysothemis. 
Sed irante al la triclinium, ĉe enirejo al koridoro, destinita 
por la servistoj, li rimarkis subite, starantan ĉe la muro inter 
aliaj sklavoj, la gracian figuron de Eunice kaj forgesinte, ke li 
ordonis al Teiresias nenion pli, krom ke li ŝin skurĝu, denove li sulkigis la brovojn kaj komencis serĉi lin per la okuloj. 
Ne trovinte lin tamen inter la servistoj, li turnis sin al Eunice: 
-Ĉu vi ricevis la skurĝopunon? 
Kaj ŝi duafoje ĵetis sin al liaj piedoj, alpremis por momento al la buŝo la randon de lia togo, poste respondis: 
-Ho jes, sinjoro! Mi ricevis! ho jes, sinjoro!...
En ŝia voĉo sonis kvazaŭ ĝojo kaj dankemo. Ŝi kredis, evidente, ke la skurĝopuno devis anstataŭi al ŝi la forsendon el 
la domo kaj ke nun ŝi jam povas resti. Petroniuson, kiu tion 
komprenis, mirigis tiu pasia obstino de la sklavino, sed li estis 
tro sperta konanto de la homa naturo por ne diveni, ke sole 
amo povis esti la kaŭzo de tia obstino. 
-Ĉu vi havas amaton en tiu ĉi domo? - li demandis. 
Kaj ŝi levis al li siajn bluajn, larmajn okulojn kaj respondis 
tiel mallaŭte, ke oni apenaŭ povis ŝin aŭdi: 
-Jes, sinjoro!... 
Kun tiuj okuloj, kun haroj ĵetitaj malantaŭen, kun timo kaj 
espero sur la vizaĝo ŝi estis tiel belega, rigardis lin tiel petege, ke Petronius, kiu, kiel filozofo, mem proklamis la potencon de amo kaj kiel estetikulo havis kulton al belo, sentis por 
ŝi ian specon de kompato. 
-Kiu el ili estas via amato? - li demandis, montrante la 
servistaron. 
Sed al tio ne venis respondo, Eunice nur klinis la vizaĝon 
ĝis liaj piedoj kaj restis senmova. 
Petronius rigardis la sklavojn, inter kiuj estis belaj kaj plaĉ- 
indaj junuloj, sed en neniu vizaĝo li povis ion legi, kaj ĉiuj nur 
surhavis iajn strangajn ridetojn; li do rigardis ankoraŭ dum 
momento Eunicen kuŝanta ĉe liaj piedoj kaj foriris silente al 
la triclinium. 
Post la manĝo li ordonis porti sin al la palaco, kaj poste al 
Chrysothemis, ĉe kiu li restis ĝis malfrua nokto. Sed, reveninte, li ordonis voki al si Teiresiason. 
-Ĉu Eunice ricevis la skurĝopunon? 
-Jes, sinjoro. Vi ne permesis tamen difekti ŝian haŭton. 
-Ĉu mi ordonis pri ŝi nenion pli?
-Ne, sinjoro, - respondis maltrankvile la atriensis. 
-Bone. Kiu el la sklavoj estas ŝia amanto? 
-Neniu, sinjoro. 
-Kion vi scias pri ŝi? 
Teresias komencis paroli per iom necerta voĉo: 
-Eunice neniam forlasas nokte la cubiculum, kie ŝi dormas 
kun la maljuna Acrisione kaj Ifis; neniam ŝi restas en la banejo post via bano, sinjoro... Aliaj sklavinoj priridas ŝin kaj nomas ŝin Diano. 
-Sufiĉe, - diris Petronius. - Mia parenco, Vinicius, al kiu 
mi oferis hodiaŭ matene Eunicen, ne akceptis ŝin, ŝi do restos hejme. Vi povas foriri. 
-Ĉu vi permesas al mi, sinjoro, paroli plu pri Eunice? 
-Mi ordonis al vi diri ĉion, kion vi scias. 
-La tuta familia, sinjoro, parolas pri la forkuro de la fraŭlino, kiu estis loĝonta en la domo de la nobla Vinicius. Post via 
foriro Eunice venis al mi kaj diris, ke ŝi konas homon, kiu 
scios ŝin retrovi. 
-Ha! - diris Petronius. -Kiu li estas? 
-Mi ne konas lin, sinjoro, mi pensis tamen, ke estas mia 
devo komuniki al vi tion. 
-Bone. Tiu homo atendu ĉi tie morgaŭ matene la alvenon 
de la tribuno, kiun vi petos morgaŭ en mia nomo, ke li matene vizitu min. 
La atriensis riverencis kaj eliris. 
Kaj Petronius komencis malgraŭvole pensi pri Eunice. Komence ŝajnis al li klara afero, ke la juna sklavino deziras, ke 
Vinicius reakiru Ligian, nur por ne devi mem anstataŭi ŝin en 
lia domo. Sed poste venis en lian kapon, ke la homo, kiun 
Eunice rekomendas, estas eble ŝia amanto, kaj tiu penso subite ŝajnis al li malagrabla. Ekzistis, vere, simpla rimedo por 
ekscii la veron, ĉar sufiĉis nur alvoki Eunicen, sed estis jam 
malfrua horo kaj Petronius sentis sin laca post la longa vizito ĉe Chrysothemis; li sopiris dormon. Tamen, irante en la 
cubiculum, li iel rememoris, ke en la okulanguloj de Chrysothemis li rimarkis hodiaŭ sulketojn. Li pensis ankaŭ, ke ŝia 
beleco estas pli fama en tuta Romo ol vera, kaj ke Fonteius 
Capito, kiu proponis al li tri knabetojn el Klazomenoj por 
Eunice, volis tamen aĉeti ŝin tro malkare.
ĈAPITRO XIII 
La sekvintan tagon Petronius apenaŭ estis finanta vesti sin 
en la unctorium, kiam venis Vinicius, alvokita de Teiresias. 
Li jam sciis, ke neniaj novaĵoj estis senditaj de la pordegoj, kaj 
tiu scio, anstataŭ ĝojigi lin, kiel la pruvo, ke Ligia estas ankoraŭ en la urbo, des pli senkuraĝigis lin, ĉar li komencis 
supozi, ke eble Ursus elkondukis ŝin el la urbo tuj post la forkapto, tio estas antaŭ ol la sklavoj de Petronius komencis gardi ĉe la pordegoj. En aŭtuno, vere, kiam la tagoj iĝis pli mallongaj, oni fermis ilin sufiĉe frue, sed oni ankaŭ malfermis ilin 
por forveturantoj, kies nombro estis kelkfoje konsiderinte 
granda. Oni povis ankaŭ penetri ekster la murojn per aliaj 
manieroj, pri kiuj ekzemple sklavoj, volantaj forkuri el la 
urbo, bone sciis. Vinicius sendis, vere, siajn servistojn ankaŭ 
sur ĉiujn vojojn, kondukantaj en provincon, al vigiloj en malpli grandaj urboj, kun sciigoj pri forkurinta paro da sklavoj, 
kun preciza priskribo de Ursus kaj Ligia kaj kun anonco pri 
rekomenco por ilia kapto. Estis tamen dube, ĉu tiu postĉaso 
povos ilin atingi, kaj se ĝi eĉ atingus, ĉu la lokaj aŭtoritatuloj 
sentos sin rajtigitaj reteni ilin laŭ privata postulo de Vinicius, 
ne atestita de pretoro. Kaj por ricevi tiun ateston mankis tempo. Siaflanke Vinicius dum la tuta hieraŭa tago serĉis Ligian, 
alivestita kiel sklavo, en ĉiuj stratetoj de la urbo, li ne sukcesis tamen trovi eĉ plej etan postsignon aŭ indikon. Li vidis, 
vere, servistojn de Aulus, sed tio nur plikonfirmis lian opinion, ke ne la Aulusoj ŝin forkaptis, kaj ke ili same ne scias, 
kie ŝi estas. 
Kiam do Teiresias anoncis al li, ke estas homo, kiu entreprenas ŝin retrovi, li ekrapidis, senspire en la domon de Petronius kaj, apenaŭ lin salutinte, komencis demandi pri tiu 
homo. 
-Ni baldaŭ lin vidos, - diris Petronius. - Li estas konato de Eunice, kiu tuj venos por aranĝi la faldojn de mia togo, 
kaj kiu informos nin pri li pli precize. 
-Eunice, tiu, kiun vi hieraŭ volis donaci al mi? 
-Tiu, kiun vi malakceptis, pro kio cetere mi estas danka al 
vi, ĉar ŝi estas la plej bona vestiplica en la tuta urbo. 
Efektive la vestiplica alvenis preskaŭ antaŭ ol li finis paroli, kaj preninte togon, kuŝantan sur eburinkrustita seĝo, dismetis ĝin por ĝin ĵeti sur la ŝultrojn de Petronius. Ŝia vizaĝo 
estis pala, trankvila, en ŝiaj okuloj brilis feliĉo. 
Petronius rigardis ŝin, kaj ŝi ŝajnis al li tre bela. Post momento, kiam, volvinte la togon ĉirkaŭ li, ŝi komencis ĝin faldi, klinante sin por longigi la faldojn, li rimarkis, ke ŝiaj brakoj havas mirindan koloron de pala rozo, kaj la brusto kaj 
ŝuldroj diafanajn nuancojn de perlamoto aŭ alabastro. 
-Eunice, - li diris, - ĉu venis tiu homo, pri kiu vi parolis hieraŭ al Teiresias? 
-Li venis, sinjoro. 
-Kiel li nomas sin? 
-Chilo Chilonides, sinjoro. 
-Kio li estas? 
-Kuracisto, saĝulo kuj aŭguristo, kiu scias antaŭlegi homajn sortojn kaj antaŭdiri estontecon. 
-Ĉu li antaŭdiris la estontecon al vi?
-Jes, sinjoro. 
-Kion li do aŭguris al vi? 
-Ke trafos min doloro kaj feliĉo. 
-La doloro trafis vin hieraŭ el la mano de Teiresias, devas 
do veni ankaŭ feliĉo. 
-Ĝi jam venis, sinjoro. 
-Kia? 
Kaj ŝi flustris mallaŭte: 
-Mi restis. 
Petronius metis la manon sur ŝian oran kapon. 
-Vi bone aranĝis hodiaŭ la faldojn, kaj mi estas kontenta 
de vi, Eunice. 
Kaj ĉe tiu ektuŝo ŝiaj okuloj en unu momento vualiĝis per 
nebulo de feliĉo kaj la brusto komencis movi sin rapide. 
Sed Petronius kaj Vinicius transiris en la atrium; tie atendis Chilo Chilonides, kiu, vidinte ilin, profunde riverencis. Sur 
la buŝo de Petronius, je la penso pri la hieraŭ farita supozo, 
ke tiu ĉi homo estas eble amanto de Eunice, aperis rideto. La 
homo, kiu staris antaŭ li, povis esti nenies amanto. En tiu 
stranga figuro estis io kaj abomena kaj ridinda. Li ne estis 
maljuna: en lia malorda barbo kaj en la krispa hararo apenaŭ tie kaj ie trabrilis griza fadeno. Li havis ventron kaviĝintan, 
kurbigitan dorson, tiel ke unuavide li ŝajnis esti ĝiba, kaj super tiu ĝibo trovis sin granda kapo kun vizaĝo simia kaj samtempe vulpa, kun penetrema rigardo. Lia flaveta haŭto estis 
makulita de pustuloj, kaj la nazo, plene kovrita de ili, povis 
atesti tro grandan inklinon al drinko. Lia malzorgita vesto, 
konsistanta el malhela tuniko, teksita el kapra lano, kaj sama 
truhava mantelo, estis pruvo de vera aŭ ŝajnigata mizero.
Petronius je lia vido rememoris la homeran Tersiton, respondante do per manklino al lia riverenco, li diris: 
-Saluton, dia Tersito. Kiel fartas viaj tuberoj, kiujn apud 
Trojo batis al vi Uliso, kaj kiel li mem pasigas la tempon sur 
Elizeaj Kampoj? 
-Nobla sinjoro, - respondis Chilo Chilonides, - la plej 
saĝa el la mortintoj, Uliso, sendas pere de mi al la plej saĝa el 
la vivantoj, Petronius, saluton kaj peton, ke li kovru per nova 
mantelo miajn tuberojn. 
-Je Hekato Triforma! - ekkriis Petronius, - la respondo 
meritas mantelon. 
Sed pluan interparolon interrompis la senpacienca Vinicius, kiu demandis rekte: 
-Ĉu vi scias precize, kion vi entreprenas? 
-Kiam du familiae en du brilaj domoj, parolas pri nenio 
alia, kaj post ili la novaĵon ripetas duono da Romo, ne estas 
malfacile scii, - respondis Chilo. - Hieraŭ nokte oni forkaptis fraŭlinon, edukitan en la domo de Aulus Plautius, nomatan Ligia, aŭ pli ĝuste Callina, kiun viaj sklavoj, ho sinjoro, 
estis transkondukantaj el la palaco de la cezaro en vian insula, 
kaj mi entreprenas retrovi ŝin en la urbo, aŭ, se ŝi, kio estas 
malmulte verŝajna, forlasis la urbon, montri al vi, nobla sinjoro, kien ŝi forkuris kaj kien ŝi kaŝis sin. 
-Bone, - diris Vinicius, al kiu plaĉis la precizeco de la respondo, - kiajn rimedojn vi havas por tio? 
Chilo ridetis ruze: 
-La rimedojn havas vi, sinjoro; mi havas nur saĝon. 
Petronius ankaŭ ridetis, ĉar li estis tute kontenta de sia 
gasto. 
-Tiu ĉi homo povas retrovi la knabinon, - li pensis.
Dume Vinicius sulkigis siajn kunkreskantajn brovojn kaj 
diris: 
-Mizerulo, se vi min trompas por profito, mi igos vin 
morti sub bastonoj. 
-Mi estas filozofo, sinjoro, kaj filozofo ne povas esti avida je profito, speciale je tia, kian vi grandanime promesas. 
-Ha, vi estas filozofo? - demandis Petronius. - Eunice 
diris al mi, ke vi estas kuracisto kaj aŭguristo. De kie vi konas 
Eunicen? 
-Ŝi venis al mi peti konsilon, ĉar mia gloro atingis ŝiajn 
orelojn. 
-Kian konsilon ŝi volis? 
-Kontraŭ amo, sinjoro. Ŝi volis esti kuracita de senreciproka amo. 
-Kaj vi kuracis ŝin? 
-Mi faris pli, sinjoro, ĉar mi donis al ŝi amuleton, kiu sekurigas reciprokecon. En Pafoso, sur Cipro, estas templo, sinjoro, kie oni konservas zoneton de Venuso. Mi donis al ŝi du 
fadenojn el tiu zoneto, fermitajn en migdala ŝelo. 
-Kaj vi igis ŝin multe pagi? 
-Por reciprokeco oni neniam povas sufiĉe pagi, kaj mi, ne 
havante du fingrojn, ŝparas monon por aĉeti sklavon-skribiston, kiu kunskribos miajn pensojn kaj konservos mian scion 
por la mondo. 
-Al kiu skolo vi apartenas, dia saĝulo? 
-Mi estas ciniko, sinjoro, ĉar mi havas truitan mantelon; 
mi estas stoiko, ĉar mi elportas pacience mizeron, kaj mi estas peripatetiko, ĉar, ne posedante portilon, mi piediras de 
vinejo al vinejo kaj envoje instruas tiujn, kiuj promesas pagi 
por la kruĉo.
-Kaj ĉe la kruĉo vi iĝas retoro. 
-Heraklito diris: "ĉio fluas", kaj ĉu vi povas nei sinjoro, ke 
vino estas fluidaĵo? 
-Li ankaŭ instruis, ke fajro estas dio, kaj tiu dio flamas sur 
via nazo. 
-La dia Diogeno el Apolonio instruis, ke la esenco de aĵoj 
estas la aero, kaj ju pli varma estas la aero, des pli perfektajn 
estaĵojn ĝi kreas, kaj el la plej varma naskiĝas la animoj de 
saĝuloj. Ĉar aŭtune venas malvarmo, ergo vera saĝulo devas 
varmigi sian animon - per vino. Vi ja ne povas ankaŭ nei, 
sinjoro, ke kruĉo eĉ da akva vino el apud Kapuo aŭ Telezio 
disportas varmon al ĉiuj ostoj de la pereema homa korpo. 
-Chilo Chilonides, kie estas via patrujo? 
-Apud Ponto Eŭksino. Mi devenas el Mezembrio. 
-Chilo Chilonides, vi estas granda! 
-Kaj nerekonita! - aldonis melankolie la saĝulo. 
Vinicius tamen denove senpacienciĝis. Kiam la espero ekbrilis al li, li volus, ke Chilo tuj iru serĉi, kaj la tuta interparolo 
ŝajnis al li vana perdo de tempo, pro kiu li estis kolera kontraŭ Petronius. 
-Kiam vi komencos la serĉadon? - li diris, turnante sin al 
la greko. 
-Mi jam ĝin komencis, - respondis Chilo. - Eĉ kiam mi 
estas ĉi tie, kiam mi respondas al viaj afablaj demandoj, mi 
ankaŭ serĉas. Havu nur fidon, nobla tribuno, kaj sciu, ke se 
vi perdus ligilon de ŝuo, mi scius retrovi la ligilon, aŭ tiun, kiu 
sur strato ĝin levis. 
-Ĉu oni uzis vin jam al similaj servoj? - demandis Petronius. 
La greko suprenlevis la okulojn.
-Tro malalte oni taksas hodiaŭ virton kaj scion, - tial filozofo estas devigata serĉi aliajn vivrimedojn. 
-Kiaj estas la viaj? 
-Ĉion scii kaj servi per informoj al tiuj, kiuj ilin deziras. 
-Kaj kiuj ilin pagas? 
-Ha, sinjoro, mi bezonas aĉeti skribiston. Alie mia saĝeco 
mortos kun mi. 
-Se vi ne ŝparis ĝis nun eĉ por sentrua mantelo, viaj meritoj verŝajne ne estas eminentaj. 
-Modesteco malpermesas al mi ilin glori. Sed pensu, sinjoro, ke hodiaŭ ne ekzistas plu tiaj bonfarantoj, kiaj grandnombre ekzistis antaŭe, kaj al kiuj surŝuti per oro merititon 
estis tiel agrable, kiel gluti ostron el Puteolo. Ne miaj meritoj 
estas malgrandaj, sed la homa dankemo estas malgranda. Iafoje, se forkuras altvalora sklavo, kiu lin retrovas, se ne la sola 
filo de mia patro? Se sur la muroj aperas surskriboj kontraŭ 
la dia Poppaea, kiu malkovras la aŭtorojn? Kiu elserĉas ĉe librovendistoj versaĵon kontraŭ la cezaro? Kiu konigas, kion 
oni parolis en la domoj de senatanoj kaj kavaliroj? Kiu portas leterojn, kiujn oni ne volas konfidi al sklavoj, kiu aŭskultas novaĵojn ĉe la pordoj de barbiroj, antaŭ kiu ne havas sekretojn vinvendistoj kaj bakistoj, al kiu fidas sklavoj, kiu scias 
travidi ĉiun domon de la atrium ĝis la ĝardeno? Kiu konas 
ĉiujn stratojn, vojetojn, kaŝejojn, kiu scias, kion oni parolas en 
vaporbanejoj, en cirkoj, sur foirplacoj, en lernejoj de skermistoj, en budoj de sklavvendistoj kaj eĉ en sablejoj? 
-Je dioj! sufiĉe, nobla saĝulo! - ekkriis Petronius, - aŭ ni 
dronos en viaj meritoj, virto, saĝeco kaj elokventeco. Sufiĉe! 
ni volis scii, kiu vi estas, kaj ni scias. 
Sed Vinicius estis kontenta, ĉar li pensis, ke tiu ĉi homo,
simile al ĉashundo, foje kurigita post ĉasaĵo, ne haltos, antaŭ 
ol li trovos ĝian kaŝejon. 
-Bone, - li diris, - ĉu vi bezonas indikojn? 
-Mi bezonas armilon. 
-Kian? - demandis Vinicius kun miro. 
La greko etendis unu manon kaj per la alia faris la geston 
de monkalkulo. 
-Tia tempo nun estas, sinjoro, - li diris kun sopiro. 
-Vi estos do azeno, - diris Petronius, - kiu konkeras fortikaĵon per sakoj da oro. 
-Mi estas nur malriĉa filozofo, sinjoro, - respondis humile Chilo, - la oron havas vi. 
Vinicius ĵetis al li saketon, kiun la greko kaptis en la aero, 
kvankam efektive li ne havis du fingrojn ĉe la dekstra mano. 
Poste li levis la kapon kaj diris: 
-Sinjoro, mi jam scias pli multe ol vi esperas. Mi ne venis 
ĉi tien kun malplenaj manoj. Mi scias, ke la fraŭlinon ne forkaptis la Aulusoj, ĉar mi parolis jam kun iliaj servistoj. Mi 
scias, ke ŝi ne estas sur Palatino, kie ĉiuj estas okupitaj per la 
malsano de la malgranda aŭgustino, kaj eble mi eĉ divenas, 
kial vi preferas serĉi la fraŭlinon kun mia helpo ol kun la helpo de la vigiloj kaj cezaraj soldatoj. Mi scias, ke la forkuron 
faciligis al ŝi servisto, devenanta el la sama lando kiel ŝi. Li ne 
povis trovi helpon ĉe sklavoj, ĉar sklavoj, kiuj staras unuj kun 
aliaj, ne helpus al li kontraŭ la viaj. Povis nur helpi al li samkonfesantoj. 
-Aŭskultu, Vinicius, - interrompis Petronius, - ĉu mi ne 
diris al vi la samon, vorton post vorto? 
-Ĝi estas honoro por mi, - diris Chilo. - La fraŭlino, sinjoro, - li diris, turnante sin denove al Vinicius, - sendube
konfesas saman dion kun la plej nobla el la romaninoj, tiu 
vera matrona stolata, Pomponia. Mi aŭdis ankaŭ, ke Pomponia estis hejme juĝita pro konfesado de iuj fremdaj dioj, sed 
mi ne povis ekscii de ŝiaj servistoj, kiu dio tio estas kaj kiel 
nomas sin liaj konfesantoj. Se mi povus tion scii, mi irus al ili, 
iĝus la plej pia inter ili kaj akirus ilian fidon. Sed vi, sinjoro, 
kiu, kiel mi ankaŭ scias, pasigis dekkelkajn tagojn en la domo 
de la nobla Aulus, eble povas doni al mi pri tio ian informon? 
-Mi ne povas, - diris Vinicius. 
-Vi demandis min longe pri diversaj aferoj, noblaj sinjoroj, kaj mi respondis la demandojn; permesu, ke mi nun faru 
ilin al vi. Ĉu vi ne vidis, nobla tribuno, iajn statuetojn, iajn 
oferojn, iajn signojn, iajn amuletojn sur Pomponia aŭ sur via 
dia Ligia? Ĉu vi ne vidis, ke ili eble desegnis inter si iajn signojn, kompreneblajn sole por ili? 
-Signojn? Atentu. Jes! Mi vidis foje, kiel Ligia desegnis 
fiŝon sur sablo. 
-Fiŝon? Haa! Hoo! Ĉu ŝi faris tion unu fojon, aŭ kelkfoje? 
-Unu fojon. 
-Kaj vi estas certa, sinjoro, ke ŝi desegnis fiŝon? Hoo! 
-Jes! - respondis Vinicius interesite. 
-Ĉu vi divenas, kion ĝi signifas? 
-Ĉu mi divenas! - ekkriis Chilo. 
Kaj riverencinte signe de adiaŭo, li aldonis: 
-Ŝutu Fortuno egale sur vin ambaŭ ĉiajn donacojn, noblaj sinjoroj. 
-Oni donu al vi mantelon! - diris Petronius al la foriranto. 
-Uliso esprimas al vi dankojn pro Tersito, - respondis la 
greko.
Kaj, riverencinte refoje, li eliris. 
-Kion vi diras pri tiu nobla saĝulo? - demandis Viniciuson Petronius. 
-Mi diras, ke li trovos Ligian! - ekkriis Vinicius kun ĝojo, 
- sed mi ankaŭ diras, ke se ekzistus regno de friponoj, li povus esti tie reĝo. 
-Sendube. Mi devas konatiĝi pli proksime kun tiu stoiko, 
sed dume mi ordonos incensi post li la atrium. 
Kaj Chilo Chilonides, volvinte ĉirkaŭ si la novan mantelon, 
ĵetludis sub ĝiaj faldoj per la monujo, ricevita de Vinicius, kaj 
ĝuis tiel ĝian pezon, kiel la sonon. Irante malrapide kaj rigardante malantaŭen, ĉu el la domo de Petronius oni lin ne observas, li preterpasis la portikon de Livia kaj, atinginte la angulon de Clivius Virbius, direktis sin al Suburra. 
-Mi devas iri al Sporus, - li diris al si mem, - kaj verŝi 
iom da vino al Fortuno. Fine mi trovis tion, kion mi delonge 
serĉis. Li estas juna, flamiĝema, malavara kiel la minejoj de 
Cipro, kaj por tiu liga kanabenino estus preta fordoni duonon 
de sia havaĵo. Jes, ĝuste tian homon mi serĉis delonge. Sed mi 
estu singarda kun li, ĉar tiu lia sulkigo de la brovoj antaŭdiras nenion bonan. Ha, idoj de lupoj regas hodiaŭ la mondon! 
Malpli mi timus tiun Petroniuson. Ho dioj! kial parigado estas pli pagata hodiaŭ ol virto? Ha, ŝi desegnis al vi fiŝon sur 
sablo? Se mi scias, kion ĝi signifas, mi sufokiĝu per peco da 
kaprina fromaĝo! Sed mi scios! Ĉar tamen la fiŝoj vivas en 
akvo, kaj serĉado en la akvo estas pli malfacila ol sur la tero, 
ergo: li pagos al mi por ĉiu fiŝo aparte. Ankoraŭ unu tia monujo - kaj mi povos forĵeti la almozulan sakon kaj aĉeti sklavon. 
Sed kion vi dirus, Chilo, se mi konsilus al vi aĉeti ne sklavon, 
sed sklavinon? Mi konas vin! Mi scias, ke vi konsentos! Se ŝi
estus bela kiel, ekzemple, Eunice, vi mem rejuniĝus ĉe ŝi, kaj 
samtempe vi havus de ŝi honestan kaj certan profiton. Mi 
vendis al tiu kompatinda Eunice du fadenojn el mia propra 
malnova mantelo... Ŝi estas malsaĝa, sed se Petronius ŝin 
donacus al mi, mi ŝin prenus... Jes, jes, Chilo, ido de Chilo... 
Vi perdis la patron kaj la patrinon... Vi estas orfo, do konsolu 
vin almenaŭ, aĉetante sklavinon. Ŝi devas, vere, ie loĝi, do 
Vinicius luos por ŝi loĝejon? kie ankaŭ vi trovos rifuĝon; ŝi 
devas sin vesti, do Vinicius pagos por ŝia vesto, kaj ŝi devas 
manĝi, do li ŝin nutros. Ho, kiel malfacila estas la vivo! Kie 
estas la tempo, kiam por obolo oni povis ricevi tiom da fabo 
kun lardo, kiom oni povis teni en ambaŭ manoj, aŭ pecon da 
kaprina kolbaso, saturita de sango, longan, kiel brako de dekdujara knabo! Sed jen tiu ŝtelisto, Sporus! En vinejo estos plej 
facile ion ekscii. 
Tiel parolante, li eniris la vinejon, kie li mendis por si kru- 
ĉon da malhela vino; vidante senfidan rigardon de la mastro, 
li elskrapis oran moneron el la monujo kaj metinte ĝin sur la 
tablon, diris: 
-Sporus, mi laboris hodiaŭ kun Seneca de la frumateno 
ĝis la tagmezo, kaj jen kion mia amiko donacis al mi ĉe la 
adiaŭo. 
La rondaj okuloj de Sporus iĝis je tiu vido ankoraŭ pli rondaj, kaj la vino tuj troviĝis antaŭ Chilo, kiu, trempinte en ĝi 
la fingron, desegnis sur la tablo fiŝon kaj diris: 
-Ĉu vi scias, kion ĝi signifas? 
-Fiŝo? Nu, fiŝo estas fiŝo. 
-Malsaĝa vi estas, kvankam vi alverŝas tiom da akvo al la 
vino, ke povus tie troviĝi eĉ fiŝo. Ĝi estas simbolo, kiu en la 
lingvo de la filozofoj signifas: rideto de Fortuno. Se vi ĝin divenus, eble al vi ankaŭ ridetus Fortuno. Respektu filozofion, 
mi diras al vi, aŭ mi translokiĝos en alian vinejon, kion mia 
persona amiko, Petronius, delonge al mi konsilas.
ĈAPITRO XIV 
Dum kelkaj sekvintaj tagoj Chilo nenie montris sin. Vinicius, kiu, de kiam li eksciis de Acte, ke Ligia lin amis, 
centloble pli deziris ŝin retrovi, komencis mem serĉi ĝin, ne 
volante, kaj ankaŭ ne povante peti helpon de la cezaro, konsumata de maltrankvilo pro la malsano de la malgranda aŭ- 
gustino. 
Senefikaj restis fine oferoj, farataj en temploj, preĝoj kaj 
votoj, same kiel kuracista arto kaj ĉiaj sorĉaj rimedoj, kiujn 
oni aplikis en la ekstrema malespero. Post semajno la infano 
mortis. Funebro kovris la kortegon kaj Romon. La cezaro, kiu 
post la naskiĝo de la infano frenezis de feliĉo, frenezis nun de 
malespero; ferminte sin en siaj ĉambroj, dum du tagoj li akceptis nenian nutraĵon, kaj kvankam en la palaco svarmis 
amasoj da senatanoj kaj aŭgustanoj, kiuj rapidis tien kun signoj de bedaŭro kaj kunsento, li volis neniun vidi. La senato 
kunvenis en eksterordinara kunsido, dum kiu la mortinta 
infano estis proklamita diino; oni decidis konstrui al ŝi templon kaj difinis por ĝi apartan pastron. Oni faris ankaŭ en 
aliaj temploj novajn oferdonojn honore al la mortintino, oni 
fandis ŝiajn statuojn el multekostaj metaloj, kaj la enterigo 
estis unu senmezura soleno, dum kiu la popolo admiris la 
malmoderajn signojn de funebro, kiujn montris la cezaro, 
ploris kun li, etendis la manojn por donacoj, kaj, super ĉio, 
amuzis sin per la eksterordinara spektaklo.
Petroniuson maltrankviligis tiu morto. Oni sciis jam en 
tuta Romo, ke Poppaea atribuas ĝin al sorĉoj. Post ŝi ripetis 
tion ankaŭ la kuracistoj, kiuj tiumaniere povis pravigi la senefikecon de siaj penoj, kaj la pastroj, kies oferdonoj montriĝis 
senhelpaj, kaj la sorĉfaristoj, tremantaj pri sia vivo, kaj la popolo. Petronius estis nun kontenta, ke Ligia forkuris; ĉar tamen li ne deziris malbone al la Aulusoj, kaj deziris bone al si 
mem kaj al Vinicius, tial, kiam oni forigis la cipreson, fiksitan 
signe de funebro antaŭ Palatino, li iris al akcepto, aranĝita 
por la senatanoj kaj aŭgustanoj, volante konvinkiĝi, kiagrade 
Nero inklinas kredi la famojn pri sorĉoj, kaj kontraŭagi sekvojn, kiuj povus el tio rezulti. 
Li supozis ankaŭ, konante Neron, ke tiu ĉi, se li ne kredis 
je sorĉoj, ŝajnigos, ke li kredas, tiel por trompi la propran doloron, kiel por venĝi kontraŭ iu ajn, kaj fine por kontraŭagi 
supozojn, ke la dioj komencas lin puni por liaj krimoj. Petronius ne kredis, ke Nero povis ami eĉ la propran infanon vere 
kaj profunde, kvankam li amis ĝin flame, li estis tamen certa, ke la cezaro troafektos la doloron. Li ne eraris, vere. Nero 
aŭskultis konsolojn de senatanoj kaj kavaliroj kun ŝtona viza- 
ĝo, kun okuloj fiksitaj sur unu punkto, kaj oni vidis, ke se li 
eĉ efektive suferas, li tamen pensas samtempe pri tio, kian 
impreson lia doloro faras je la ĉeestantoj, li pozas samtempe 
je Niobo kaj faras spektaklon de patra funebro, kiel ĝin farus 
komedianto sur scenejo. Li eĉ ne sciis ĉe tio persisti en la silenta kaj kvazaŭ ŝtonrigida doloro, ĉar iafoje li faris gestojn, 
kvazaŭ li ŝutus sur la kapon polvon de la tero, iafoje ĝemis 
obtuze, kaj vidinte Petroniuson, levis sin subite kaj per tragika 
voĉo komencis voki tiel, ke ĉiuj povu lin aŭdi: 
-Eheu! Ankaŭ vi kulpas pri ŝia morto! Laŭ via konsilo eniris inter tiujn ĉi murojn la malbona spirito, kiu per unu rigardo elsuĉis la vivon el ŝia brusto... Ve al mi! kaj prefere miaj 
okuloj ne estus vidintaj la lumon de Helioso... Ve al mi! eheu! 
eheu! 
Kaj laŭtigante ĉiam pli la voĉon, li ŝanĝis ĝin eĉ malesperan krion, sed Petronius en tiu sama momento decidis riski 
ĉion per unu ĵeto de kubo, sekve, etendinte la manon, li deŝiris rapide la silkan tukon, kiun Nero ĉiam portis ĉirkaŭ la 
kolo, kaj metis ĝin sur lian buŝon. 
-Sinjoro! - li diris gravtone, - bruligu Romon kaj la 
mondon pro doloro, sed konservu al ni vian voĉon! 
Ekmiregis la ĉeestantoj, ekmiregis momente Nero mem, 
nur Petronius sola restis neŝancelita. Li sciis treege bone, kion 
li faras. Li ja memoris, ke al Terpnos kaj Diodorus estis ordonite simple kovri la buŝon de la cezaro, se li, laŭtigante la 
voĉon, elmetus ĝin al ia ajn danĝero. 
-Cezaro, - li diris plu kun tiu sama graveco kaj malgajeco, - ni suferis grandegan perdon, restu al ni almenaŭ tiu 
ĉi konsola trezoro! 
La vizaĝo de Nero ektremis kaj post momento larmoj ekfluis el liaj okuloj, subite li apogis la manojn sur la ŝultrojn de 
Petronius kaj, metinte la kapon sur lian bruston, komencis 
ripeti meze de plorĝemoj: 
-Vi sola el ĉiuj pri tio pensis, vi sola! Petronius! vi sola! 
Tigellinus flaviĝis pro ĵaluzo - kaj Petronius diris plu: 
-Veturu Antiumon! Tie ŝi venis en la mondon, tie venis 
sur vin ĝojo, tie venos konsolo. La mara aero refreŝigos vian 
dian gorĝon; via brusto spiros la salan malsekecon. Ni, viaj 
fideluloj, sekvos vin ĉien, kaj dum ni konsolos vian doloron 
per amikeco, vi nin konsolos per kanto.
-Jes! - diris Nero per plenda voĉo, - mi verkos himnon 
je ŝia honoro kaj komponos al ŝi muzikon. 
-Kaj poste vi serĉos la varman sunon en Bajoj. 
-Kaj poste, forgeson en Grekujo. 
-En la patrujo de poezio kaj kanto! 
Tiel la ŝtona, malserena atmosfero pasis iom post iom, kiel 
pasas nuboj, kovrantaj la sunon, kaj komenciĝis interparolo, 
ankoraŭ kvazaŭ plena de malĝojo, sed plena ankaŭ de projektoj por la estonteco, koncernantaj la vojaĝon, artistajn prezentiĝojn, kaj eĉ akceptojn, kiujn postulis anoncita vizito de 
Tiridates, la reĝo de Armenujo. Tigellinus, vere, provis ankoraŭ mencii pri la sorĉoj, sed Petronius, jam certa pri sia 
venko, simple akceptis la elvokon. 
-Tigellinus, - li diris, - ĉu vi kredas, ke sorĉoj povas malutili al dioj? 
-La cezaro mem parolis pri ili, - respondis la kortegulo. 
-Doloro parolis, ne la cezaro, sed kion vi opinias pri tio? 
-Dioj estas tro potencaj por esti trafataj de sorĉoj. 
-Ĉu vi do malkonfesas la diecon de la cezaro kaj de lia 
familio? 
-Peractum est! - murmuris staranta apude Eprius Marcellus, ripetante la krion, eligatan de la popolo, kiam gladiatoro 
sur areno estis unuafoje trafita tiel, ke ne necesis lin finmortigi. 
Tigellinus subpremis en si koleron. Li kaj Petronius delonge estis rivaloj antaŭ la cezaro, kaj Tigellinus havis tiun 
superecon, ke Nero malpli, aŭ, pli ĝuste, tute ne ĝenis sin en 
lia ĉeesto, ĝis tiam tamen Petronius, kiomfoje ili kunestis, 
venkis lin per sia saĝeco aŭ spriteco. 
Tiel okazis ankaŭ ĉifoje. Tigellinus silentis, kaj nur enskribis en sian memoron tiujn senatanojn kaj kavalirojn, kiuj en 
la momento, kiam Petronius repaŝis en la fundon de la ĉambrego, grupiĝis ĉirkaŭ li, kredante, ke post tio, kio okazis, li 
estos nepre la unua favorato de la cezaro. 
Petronius tamen forlasis la palacon, iris al Vinicius kaj, rakontinte al li la epizodon kun la cezaro kaj Tigellinus, diris: 
-Ne nur mi forturnis la danĝeron de Aulus Plautius kaj 
Pomponia, kaj kune de ni ambaŭ, sed ankaŭ de Ligia, kiun 
oni ne serĉos simple tial, ke mi persvadis al la kuprobarba simio veturi en Antiumon, kaj el tie en Neapolon aŭ Bajojn. Li 
veturos, ĉar en Romo li ĝis nun ne kuraĝis prezentiĝi publike en teatro, kaj mi scias, ke delonge li jam intencas prezentiĝi en Neapolo. Por poste li revas pri Grekujo, kie li volas 
kanti en ĉiuj pli gravaj urboj, kaj poste, kune kun ĉiuj laŭrokronoj, kiujn oferos al li la Graeculi, soleni triumfan enveturon 
en Romon. Dum tiu tempo ni povos libere serĉi Ligian kaj 
kaŝi ŝin en sekura loko. Kaj nia nobla filozofo? ĉu li ne venis 
ĝis nun? 
-Via nobla filozofo estas trompisto. Ne! li ne venis, ne prezentis sin, nek prezentos sin iam plu! 
-Mi tamen havas pli bonan opinion, ne tiom eble pri lia 
honesteco, kiom pri lia saĝeco. Li fluigis jam iom da sango el 
via monsako kaj venos almenaŭ tial por fluigi ĝin duafoje. 
-Li gardu sin, ke mi ne fluigu lian sangon. 
-Ne faru tion; havu kun li paciencon, ĝis vi konvinkiĝos 
per pruvoj pri lia trompo. Ne donu al li pli da mono, sed promesu anstataŭe malavaran rekompencon, se li alportos al vi 
sciigon certan. Ĉu vi ankaŭ entreprenas ion persone? 
-Du miaj liberigitoj, Nimfidius kaj Demas, serĉas ŝin fronte de sesdek homoj. Al tiu el la sklavoj, kiu ŝin trovos, mi promesis liberecon. Mi sendis krom tio kurierojn sur ĉiujn vojojn 
kondukantaj al Romo, ke ili demandu en gastejoj pri la ligo 
kaj pri la fraŭlino. Mi mem trakuras la urbon tage kaj nokte, 
esperante feliĉan hazardon. 
-Kion ajn vi scios, konigu al mi, ĉar mi devas veturi en 
Antiumon. 
-Bone. 
-Kaj se iun matenon, vekiĝinte, vi diros al vi, ke pro unu 
knabino ne valoras sin aflikti kaj fari pro ŝi tiom da klopodoj, 
tiam venu Antiumon. Tie mankos nek virinoj, nek ĝuoj. 
Vinicius komencis marŝi per rapidaj paŝoj, kaj Petronius 
sekvis lin dum kelka tempo per rigardo, fine li ekparolis: 
-Diru al mi sincere, ne kiel brulkapulo, kiu ion trudas al 
si kaj mem sin ekscitas, sed kiel homo prudenta, kiu respondas al sia amiko: ĉu vi ĉiam egale deziras tiun Ligian? 
Vinicius haltis por momento kaj rigardis tiel Petroniuson, 
kvazaŭ li antaŭe lin ne vidus, poste komencis denove marŝi. 
Videble estis, ke li subpremas en si eksplodon. Fine en liaj 
okuloj, pro la sento de la propra senhelpeco, pro doloro, kolero kaj nevenkebla sopiro, ŝvelis du larmoj, kiuj parolis al 
Petronius pli forte ol plej elokventaj vortoj. 
Do, enpensiĝinte por momento, li diris: 
-La mondon portas sur la ŝultroj ne Atlaso, sed virino, kaj 
iafoje ludas per ĝi, kiel per pilko. 
-Jes, - diris Vinicius. 
Kaj ili komencis adiaŭi unu la alian. Sed en la sama momento sklavo sciigis, ke Chilo Chilonides atendas en la vestiblo kaj petas, ke oni lin allasu antaŭ la vizaĝon de la mastro. 
Vinicius ordonis lin tuj enlasi, kaj Petronius diris:
-Ha, ĉu mi ne diris al vi! Je Herkulo! restu nur trankvila, 
alie li regos vin, ne vi lin. 
-Saluton kaj honoron al la nobla armea tribuno kaj al vi, 
sinjoro! - parolis Chilo, enirante. - Estu via feliĉo egala al 
via gloro kaj la gloro vastiĝu tra la tuta mondo, de la kolonoj 
de Herkulo ĝis la limoj de la arsacidoj. 
-Saluton, proklamanto de leĝoj de virto kaj saĝeco! - respondis Petronius. 
Sed Vinicius demandis kun ŝajna trankvilo: 
-Kion vi alportas? 
-La unuan fojon mi alportis al vi, sinjoro, esperon, nun mi 
alportas certecon, ke la fraŭlino estos retrovita. 
-Tio signifas, ke vi ne trovis ŝin ĝis nun. 
-Jes, sinjoro, sed mi trovis, kion signifas la signo, kiun ŝi 
faris al vi: mi scias, kiuj estas la homoj, kiuj ŝin forkaptis, kaj 
mi scias, inter konfesantoj de kiu dio oni devas ŝin serĉi. 
Vinicius volis saltleviĝi de la seĝo, sur kiu li sidis, sed Petronius metis la manon sur lian ŝultron kaj, turnante sin al 
Chilo, diris: 
-Parolu plu! 
-Ĉu vi estas tute certa, sinjoro, ke la fraŭlino desegnis al 
vi fiŝon sur la sablo? 
-Jes! - eksplodis Vinicius. 
-Sekve ŝi estas kristanino kaj forkaptis ŝin kristanoj. 
Venis momento de silento. 
-Aŭskultu, Chilo, - diris fine Petronius. - Mia parenco 
promesis al vi grandan sumon da mono por retrovo de la 
fraŭlino, sed ne malpli grandan nombron da batoj, se vi volos lin trompi. En la unua okazo vi aĉetos ne unu, sed tri skribistojn, en la dua la filozofio de ĉiuj sep saĝuloj, plus via propra, ne taŭgos por balzami viajn vundojn. 
-La fraŭlino estas kristanino, sinjoro! - kriis la greko. 
-Pripensu iom, Chilo. Vi ne estas malsaĝulo! Ni scias, ke 
Junia Silana kaj Calvia Crispinilla akuzis Pomponian Graecinan pri konfesado de la kristana superstiĉaro, sed ni scias 
ankaŭ, ke la hejma tribunalo liberigis ŝin de tiu akuzo. Ĉu do 
vi volus denove ĝin ripeti? Ĉu vi volus kredigi al ni, ke Pomponia, kaj kune kun ŝi Ligia, povas aparteni al malamikoj de 
la homa gento, al venenistoj de fontanoj kaj putoj, al adorantoj de azenkapo, al homoj, kiuj murdas infanojn kaj malĉastas en plej senhonta maniero? Pensu, Chilo, ĉu la tezo, kiun 
vi proklamas al ni, ne antiteziĝos per batoj sur via dorso? 
Chilo dismetis la manojn, signe, ke tio ne estas lia kulpo 
poste respondis: 
-Sinjoro! diru greke la sekvantan frazon: Jesuo Kristo, Filo 
de Dio, Savinto. 
-Bone. Jen mi diras. Kio do? 
-Kaj nun prenu la unuajn literojn de ĉiu el tiuj ĉi vortoj kaj 
kunmetu ilin tiel, ke ili formu unu vorton. 
-Fiŝo! - diris kun miro Petronius. 
-Jen, kial fiŝo iĝis la emblemo de la kristanoj, - respondis fiere Chilo. 
Sekvis momento de silento. En la argumentoj de la greko 
estis tamen io tiel frapanta, ke ambaŭ amikoj ne povis kontraŭstari al miro. 
-Vinicius, - demandis Petronius, - ĉu vi ne eraras kaj ĉu 
vere Ligia desegnis al vi fiŝon? 
-Je ĉiuj subteraj dioj, oni povas freneziĝi! - kriis kun ekscito la juna viro, - se ŝi desegnus al mi birdon, mi dirus, ke 
ĝi estis birdo! 
-Sekve ŝi estas kristanino! - ripetis Chilo. 
-Tio signifas, - diris Petronius, - ke Pomponia kaj Ligia 
venenas putojn, murdas infanojn, kaptitajn sur stratoj, kaj 
malĉastas! Sensencaĵo! Vi, Vinicius, estis pli longe en ilia domo, mi estis mallonge, sed mi konas sufiĉe tiel Auluson kiel 
Pomponian, mi konas eĉ sufiĉe Ligian por diri: kalumnio kaj 
sensencaĵo! Se fiŝo estas vere la emblemo de la kristanoj, kion 
oni efektive ne povas nei, kaj se ili estas kristaninoj, tiam, je 
Prozerpino! videble la kristanoj ne estas tiaj, kiaj ni ilin opinias. 
-Vi parolas kiel Sokrato, sinjoro, - respondis Chilo. - Kiu 
iam esploris kristanon? Kiu konis ilian instruon? Kiam mi migris antaŭ tri jaroj el Neapolo al Romo (ho, kial mi ne restis 
tie!), aliĝis al mi homo, kuracisto nomata Glaucus, pri kiu oni 
rakontis, ke li estis kristano, kaj malgraŭ tio mi konvinkiĝis, 
ke li estis bona kaj virta homo. 
-Ĉu ne de tiu virta homo vi eksciis nun, kion signifas la 
fiŝo? 
-Ne, sinjoro, bedaŭrinde! Envoje en unu gastejo iu frapis 
per ponardo la bonan maljunulon; lian edzinon kaj infanojn 
forkaptis sklavkomercistoj, kaj mi, defendante ilin, perdis 
tiujn ĉi du fingrojn. Ĉar tamen inter la kristanoj, kiel oni diras, ne mankas mirakloj, mi esperas, ke ili rekreskos. 
-Kiel do? ĉu vi iĝis kristano? 
-De hieraŭ, sinjoro! de hieraŭ! Tiu fiŝo igis min kristano. 
Vidu, kia forto tamen estas en ĝi! Kaj post kelkaj tagoj mi 
estos la plej fervora el fervoraj por ke ili allasu min al ĉiuj siaj 
sekretoj, kaj kiam ili allasos min al ĉiuj sekretoj, mi ekscios,
kie kaŝas sin la fraŭlino. Tiam eble mia kristaneco estos por 
mi pli profitodona ol mia filozofio. Mi ankaŭ faris voton al 
Merkuro, ke se li helpos al mi trovi la forkurintojn, mi oferos 
al li du bovidinojn, egalajn laŭ aĝo kaj kresko, al kiuj mi ordonos origi la kornojn. 
-Do via hieraŭa kristaneco kaj via antaŭa filozofio ne malpermesas al vi kredi je Merkuro? 
-Mi ĉiam kredas tion, kion mi bezonas kredi, kaj tio estas 
mia filozofio, kiu devus plaĉi speciale al Merkuro. Malfeliĉe, 
vi scias, noblaj sinjoroj, kiel suspektema dio li estas. Li ne kredas al promesoj eĉ de senmakulaj filozofoj kaj preferus eble 
antaŭe ricevi la bovidinojn, dume ĝi estas grandega elspezo. 
Ne ĉiu estas tamen Seneca, kaj la elspezo ne estas por mi 
ebla, se tamen la nobla Vinicius bonvolus, antaŭpage por la 
sumo, kiun li al mi promesis iom... 
-Eĉ ne unu obolon, Chilo! - diris Petronius, - eĉ ne unu 
obolon! La malavareco de Vinicius superos viajn esperojn, 
sed nur tiam, kiam Ligia estos trovita, tio estas, kiam vi montros al ni ŝian kaŝejon. Merkuro devas krediti al vi la du bovidinojn, kvankam mi ne miras, se ne plaĉas al li tion fari, kaj 
mi rekonas en ĉi tio lian saĝecon. 
-Aŭskultu min, noblaj sinjoroj. La malkovro, kiun mi faris, estas grandega, ĉar kvankam mi ne trovis ĝis nun la fraŭ- 
linon, mi trovis la vojon, sur kiu oni devas ŝin serĉi. Jen vi 
dissendis liberigitojn kaj sklavojn tra la tuta urbo kaj en la 
provincon - kaj ĉu iu el ili havigis al vi ian indikon? Ne! Mi 
sola ĝin donis. Kaj mi diros al vi pli. Inter viaj sklavoj povas 
esti kristanoj, pri kiuj vi ne scias, ĉar tiu superstiĉaro disvasti- 
ĝis jam ĉie, kaj tiuj, anstataŭ helpi, perfidos vin. Malbone eĉ 
estas, ke ili nun vidas min ĉi tie; tial vi, nobla Petronius, ordonu silenti al Eunice, kaj vi, same nobla Vinicius, diskonigu, 
ke mi vendas al vi ŝmiraĵon, kiu al ĉevaloj ŝmiritaj per ĝi certigas venkon en cirko... Mi sola serĉos, kaj mi sola retrovos la 
fraŭlinon; vi nur fidu al mi kaj sciu, ke kiom ajn mi ricevos antaŭe, ĝi estos por mi nur stimulo, ĉar ĉiam mi esperos ion pli 
kaj havos tiom pli grandan certecon, ke la promesita rekompenco ne restos preter mi. Ha, jes! Kiel filozofo mi malŝatas 
monon, kvankam malŝatas ĝin nek Seneca, nek Musonius, 
kiuj tamen ne perdis, iun defendante, la fingrojn, kaj kiuj povas mem skribi kaj transdoni siajn nomojn al la posteularo. 
Sed krom la sklavo, kiun mi intencas aĉeti, kaj krom Merkuro, 
al kiu mi promesis du bovidinojn (vi ja scias, kiel altiĝis la prezoj de brutoj), la serĉado mem sekvigas multegajn elspezojn. 
Aŭskultu nur pacience. Jen, dum tiuj kelkaj tagoj miaj piedoj 
kovriĝis per vundoj pro la senĉesa irado. Mi vizitis vinejojn 
por babili kun homoj, mi vizitis bakistojn, buĉistojn, vendistojn de olivoleo kaj fiŝkaptistojn. Mi trakuris ĉiujn stratojn kaj 
stratetojn; mi estis en kaŝejoj de forkurintaj sklavoj; mi malgajnis pli ol cent asojn en morao-ludo; mi estis en lavejoj, 
sekigejoj, manĝejoj, mi vidis muelistojn kaj skulptistojn; mi 
vidis homojn, kiuj kuracas vezikon kaj elŝiras dentojn, mi parolis kun strataj vendistoj de sekigitaj fiŝoj, mi estis en tombejoj, kaj ĉu vi scias por kio? Jen, por ĉie desegni la fiŝon, rigardi homojn en la okulojn kaj aŭskulti, kion ili respondos al 
tiu signo. Dum longa tempo mi povis nenion rimarki, fine mi 
vidis foje ĉe fontano maljunan sklavon, kiu ĉerpis akvon per 
siteloj kaj ploris. Proksimiĝinte tiam, mi demandis pri la kaŭ- 
zo de liaj larmoj. Al tio, kiam ni sidiĝis sur la ŝtupoj de la fontano, li respondis, ke dum la tuta vivo li ŝparis sestercon post 
sesterco por elaĉeti sian amatan filon, sed lia mastro, iu Pansa, vidinte la monon, forprenis ĝin, kaj la filon retenis plu kiel 
sklavon. "Kaj tial mi ploras, - parolis la maljunulo, - ĉar 
kvankam mi ripetas: "fariĝu la dia volo, mi ne povas, mizera 
pekulo, reteni la larmojn." Tiam, kvazaŭ tuŝite de antaŭsento, mi desegnis al li fiŝon, kaj li respondis: "Ankaŭ mia espero estas en Kristo." Mi do demandis: "Vi ekkonis min laŭ la 
signo?" Li diris: "Jes, kaj paco estu kun vi." Tiam mi tiris lin 
je la lango, kaj la bonulo ĉion elbabilis. Lia mastro, tiu Pansa, estas mem liberigito de la granda Pansa kaj venigas sur 
Tibro en Romon ŝtonojn, kiujn sklavoj kaj dungitoj elŝarĝas 
el flosoj kaj portas al konstruataj domoj nokte por ne bari la 
stratan movadon. Inter ili laboras multaj kristanoj kaj lia filo, 
sed ĉar la laboro superas liajn fortojn, tial li volis lin elaĉeti. 
Sed Pansa preferis reteni tiel la monon, kiel la sklavon. Tiel 
parolante, li komencis plori, kaj mi miksis miajn larmojn al la 
liaj, kion mi faris facile pro la boneco de mia koro kaj pro ŝirdoloro en la piedoj, kiun mi ricevis pro troa irado. Mi komencis ĉe tio plendi, ke veninte antaŭ kelkaj tagoj el Neapolo, 
mi konas neniun el la fratoj kaj ne scias, kie ili kunvenas por 
kune preĝi. Li miris, ke la kristanoj el Neapolo ne donis al mi 
leterojn al la romaj fratoj, sed mi diris al li, ke oni ilin ŝtelis de 
mi en la vojo. Tiam li diris, ke mi venu nokte al la riverbordo, kaj li konatigos min kun la fratoj, kiuj kondukos min en 
la preĝodomojn kaj al la ĉefuloj, kiuj regas la kristanan komunumon. Ekaŭdinte tion, mi tiel ekĝojis, ke mi donis al li sumon, bezonatan por elaĉeti lian filon, esperante, ke la grandanima Vinicius duoble ĝin al mi redonos. 
-Chilo, - interrompis Petronius, - en via rakonto mensogo naĝas sur la supraĵo de la vero, kiel olivoleo sur akvo. Vi 
alportis gravajn sciigojn, tion mi ne neas. Mi eĉ asertas, ke
granda paŝo estas farita por retrovi Ligian, sed vi ne grasigu 
per mensogo viajn novaĵojn. Kiel nomas sin la maljunulo, de 
kiu vi eksciis, ke la kristanoj ekkonas sin reciproke per la signo de fiŝo? 
-Euricius, sinjoro. Kompatinda, malfeliĉa maljunulo! Li 
memorigis al mi Glaucuson la kuraciston, kiun mi defendis 
kontraŭ la rabistoj, kaj per tio li ĉefe kortuŝis min. 
-Mi kredas, ke vi konatiĝis kun li kaj ke vi scios elprofiti 
tiun li konatecon, sed monon vi al li ne donis. Vi ne donis al 
li eĉ ason, vi min komprenas! Vi nenion donis! 
-Sed mi helpis al li porti la sitelojn kaj parolis pri lia filo 
kun plej granda kunsento. Jes, sinjoro! kio povas kaŝi sin de 
la penetremo de Petronius? Do, mi ne donis al li monon, aŭ, 
pli ĝuste, mi donis ĝin al li, sed en la animo, en la menso, kio, 
se li estus vera filozofo, devus al li sufiĉi... Kaj mi donis tial, 
ke mi konsideris tian agon necesa kaj utila, ĉar pensu, sinjoro, 
kiel ĝi tuj favorigus al mi ĉiujn kristanojn, kiel ĝi faciligus aliron al ili kaj kian fidon vekus en ili. 
-Vere, - diris Petronius, - kaj vi devis ĝin fari. 
-Ĝuste tial mi venas ĉi tien, por ke mi povu ĝin fari. 
Petronius turnis sin al Vinicius: 
-Ordonu elkalkuli al li kvin mil sestercojn, sed en la animo, en la menso. 
Sed Vinicius diris: 
-Mi donos al vi servanton, kiu portos la bezonan sumon, 
kaj vi diros al Euricius, ke la servanto estas via sklavo, kaj en 
lia ĉeesto vi transdonos al li la monon. Ĉar tamen vi alportis 
gravan sciigon, saman sumon vi ricevos por vi mem. Venu 
preni la servanton kaj la monon hodiaŭ vespere. 
-Jen vera cezaro! - diris Chilo. - Permesu, sinjoro, ke mi
dediĉos al vi unu el miaj verkoj, sed permesu ankaŭ, ke hodiaŭ vespere mi venos sole por preni la monon, ĉar Euricius 
diris al mi, ke oni elŝarĝis jam ĉiujn flosojn, kaj novajn oni 
alnaĝigos el Ostio nur post kelkaj tagoj. Paco estu kun vi! Tiel 
adiaŭas sin la kristanoj... Mi aĉetos al mi sklavinon, tio estas, 
mi volis diri, sklavon. Fiŝojn oni kaptas per fiŝkaptilo, kaj kristanojn per fiŝo. Pax Vobiscum! pax!... pax!... pax!...
ĈAPITRO XV 
Petronius al Vinicius: 
"Per fidata sklavo mi sendas al vi el Antiumo tiun ĉi leteron, al kiu, mi esperas, vi respondos per la sama sklavo sen 
troa prokrasto, kvankam via mano pli kutimas al glavo kaj 
lanco ol al plumo. Mi lasis vin sur bona vojo kaj plenan de 
espero, do mi kredas, ke aŭ jam vi la dolĉan pasion kvietigis 
en la brakoj de Ligia, aŭ kvietigos ĝin, antaŭ ol vera vintra 
vento blovos sur Kampanion de la supro de Sorakto. Ho mia 
Vinicius! Estu al vi majstrino la ora diino de Cipro, kaj vi estu 
majstro al tiu liga Aŭroro, kiu forkuras de la suno de amo. 
Memoru ankaŭ ĉiam, ke marmoro mem per si, eĉ plej multekosta, estas nenio, kaj ke veran valoron ĝi nur ricevas, kiam 
en ĉefverkon ĝin transformas la mano de skulptisto. Tia skulptisto estu vi, carissime! Ami ne estas sufiĉe, oni devas scii ami 
kaj oni devas scii instrui amon. Volupton sentas ja eĉ la plebo, kaj eĉ bestoj, sed vera homo - ĝuste per tio de ili distingiĝas, ke li ĝin kvazaŭ ŝanĝas en noblan arton, kaj, ĝuante, scias tion, ĝian tutan dian valoron klare konscias en penso, kaj tiel ne nur la korpon, sed ankaŭ la animon satigas. 
Plurfoje, kiam mi pensas ĉi tie pri la vanteco, necerteco kaj 
enuo de nia vivo, venas en mian kapon la penso, ke vi eĉ eble 
pli bone elektis, ke ne la cezara kortego, sed milito kaj amo 
estas la du solaj aferoj por kiuj valoras naskiĝi kaj vivi. 
En milito vi estis feliĉa, estu do feliĉa ankaŭ en amo, kaj se
vin interesas, kio okazas en la cezara kortego, mi sciigos vin 
pri tio de tempo al tempo. Jen ni sidas en Antiumo kaj flegas 
nian ĉielan voĉon, ni sentas ĉiam egalan malamon al Romo, 
kaj por la vintro ni intencas iri en Bajojn por prezentiĝi publike en Neapolo, kies loĝantoj, estante grekoj, pli bone scios 
nin taksi ol la lupa idaro, loĝanta ĉe la bordoj de Tibro. Homoj alkuros el Bajoj, el Pompeo, el Puteolo, el Kumoj, el Stabioj, ne mankos al ni aplaŭdoj, nek laŭraj kronoj, kaj tio kura- 
ĝigos nin al la intencata iro en Aĥajon. 
Kaj la memoro pri la malgranda aŭgustino? Jes! Ni ŝin ankoraŭ priploras. Ni kantas himnojn, komponitajn de ni mem, 
tiel belege, ke sirenoj pro envio kaŝis sin en plej profundajn 
kavernojn de Amfitrito. Aŭskultus nin, anstataŭe, delfenoj, se 
ilin ne malhelpus la bruado de la maro. Nia doloro ĝis nun ne 
kvietiĝis, ni do montras ĝin al la homoj en ĉiuj formoj, kiujn 
instruas la skulptarto, zorge atentante ĉe tio, ĉu ni estas kun 
ili belaj kaj ĉu la homoj scias rekoni ĉi tiun belecon. Ho, mia 
kara! ni mortos kiel arlekenoj kaj komediantoj. 
Estas ĉi tie ĉiuj aŭgustanoj kaj aŭgustaninoj, ne kalkulante kvincent azeninojn, en kies lakto banas sin Poppaea, kaj 
dek mil servistojn. Iafoje estas eĉ gaje. Calvia Crispinilla maljuniĝas; oni diras, ke ŝi petis de Poppaea la permeson bani sin 
tuj post ŝi. Al Nigidia Lucanus donis vangofrapon, suspektante ŝin pri rilato kun gladiatoro. Sporus malgajnis la edzinon, kubludante kun Senecio. Torquatus Silanus proponis al 
mi por Eunice kvar kaŝtankolorajn ĉevalojn, kiuj eksterdube 
venkos ĉi jare en vetkuro. Mi ne volis! kaj ankaŭ al vi mi dankas, ke vi ŝin ne akceptis. Rilate al Torquatus Silanus, li eĉ ne 
divenas, kompatindulo, ke li estas jam pli ombro ol homo. Lia 
morto jam estas decidita. Kaj ĉu vi scias, kio estas lia kulpo?
Jen li estas pranepo de la dia Aŭgusto. Nenia savo estas por 
li. Tia estas nia mondo. 
Ni atendis ĉi tie, kiel vi scias, Tiridateson, dume Vologes 
skribis ofendan leteron. Ĉar li konkeris Armenujon, li petas ke 
ni lasu ĝin al li por Tiridates, ĉar se ni ne lasos, li ankaŭ ĝin 
- ne redonos. Puraj mokoj! do ni decidis militon. Corbulo 
ricevos tian povon, kian dum la milito kontraŭ la maraj rabistoj havis la granda Pompejus. Estis tamen momento, ke 
Nero hezitis: li timas videble la gloron, kiun en okazo de venko povas akiri Corbulo. Oni eĉ konsideris, ĉu ne oferi la ĉefkomandon al nia Aulus. Kontraŭstaris tion Poppaea, kiun la 
virto de Pomponia videble incitas kiel salo en la okulo. 
Vatinius promesis al ni iajn eksterordinarajn luktojn de 
gladiatoroj, aranĝotajn de li en Benevento. Vidu, kion malgraŭ la diro: ne sutor supra crepidam, atingas ŝuistoj en nia 
tempo! Vitelius - posteulo de ŝuisto, kaj Vatinius - filo 
mem. Eble li eĉ mem iam alenkudris! La histriono Aliturus 
mirinde prezentis hieraŭ Edipon. Mi ankaŭ demandis lin, kiel 
judon, ĉu la judoj kaj la kristanoj estas la samo? Li respondis 
al mi, ke la judoj havas sian religion de jarmiloj, dum la kristanoj apartenas al nova sekto, kiu antaŭ nelonge estis kreita en Judeo. Oni krucumis tie dum la regado de Tiberius iun 
homon, kies konfesantoj multiĝas tagon post tago kaj konsideras lin dio. Ŝajnas, ke iujn aliajn diojn, precipe la niajn, ili 
ne volas koni. Mi ne komprenas, kiel tio povus al ili malutili. 
Tigellinus jam montras al mi malkaŝan malamikecon. Ĝis 
nun li ne povas helpi kontraŭ mi, sed li superas min en unu 
afero. Jen li pli zorgas pri la vivo kaj ankaŭ estas pli granda 
fripono ol mi, kio lin proksimigas al Ahenobarbus. Tiuj du 
interkompreniĝos pli aŭ malpli frue, kaj tiam venos mia vico.
Kiam tio estos, mi ne scias, sed, ĉar ĉiuokaze ĝi devos iam 
esti, la dato ne gravas. Dume oni devas amuziĝi. La vivo mem 
per si ne estus malbona, se ne estus la Kuprobarba. Dank' al 
li homo iafoje abomenas sin mem. Vane estas konsideri la bataladon pri liaj favoroj kiel ian cirkan vetkuron, kiel ian ludon, 
ian lukton, en kiu venko flatas la memamon. Mi vere ofte tiel 
prezentas al mi la aferon, tamen iafoje ŝajnas al mi, ke mi 
estas ia Chilo kaj neniu pli bona ol li. Kiam vi ĉesos lin bezoni, sendu lin al mi. Mi ekŝatis liajn edifantajn interparolojn. 
Salutu de mi vian kristaninon, aŭ pli ĝuste, petu ŝin en mia 
nomo, ke ŝi ne estu por vi fiŝo. Sciigu min pri via amo, sciu 
ami kaj instruu ami. Adiaŭ." 
M. C. Vinicius al Petronius: 
"Ligia ne estas ĝis nun trovita. Se mi ne esperus baldaŭ ŝin 
retrovi, vi ne ricevus respondon, ĉar kiam la vivo iĝas teda, 
oni ne emas skribi. Mi volis kontroli, ĉu Chilo min ne trompas, kaj en la sama nokto, kiam li venis preni la monon por 
Euricius, mi kovris min per militista mantelo kaj sekvis nerimarkite lin kaj la knabon, kiun mi aldonis al li. Kiam ili venis en la difinitan lokon, mi observis ilin de malproksime, 
kaŝita post havena kolono, kaj mi konvinkiĝis, ke Euricius ne 
estas elpensita figuro. Malsupre, ĉe la rivero, kelkdek homoj 
elŝarĝis ĉe torĉoj ŝtonojn el grandega floso kaj metis ilin ĉe la 
bordo. Mi vidis, kiel Chilo proksimiĝis al ili kaj komencis interparoli kun iu maljunulo, kiu post momento falis al liaj piedoj. La aliaj grupiĝis ĉirkaŭ ili, eligante ekkriojn de miro. Antaŭ miaj okuloj la sklavo transdonis la sakon al Euricius, kiu, 
kaptinte ĝin, komencis preĝi kun suprenlevitaj okuloj, kaj 
apud li surgenuiĝis iu alia, videble lia filo. Chilo parolis ankoraŭ ion pli, kion mi ne povis aŭdi, kaj benis tiel la genuantojn, kiel la aliajn, farante ĉe tio en la aero signojn en la formo de kruco, kiun ili videble adoras, ĉar ĉiuj fleksis la genuojn. Mi sentis emon veni malsupren al ili kaj promesi tri tiajn 
sakojn al tiu, kiu transdonos al mi Ligian, sed mi timis malhelpi al Chilo en liaj planoj kaj, post momenta konsidero, mi 
foriris. 
Tio okazis almenaŭ dek du tagojn post via forveturo. De 
tiu tempo li vizitis min kelkajn fojojn. Li mem rakontis al mi, 
ke li akiris grandan influon inter la kristanoj. Li diras, ke se li 
ne trovis Ligian ĝis nun, tio estas tial, ke la kristanoj estas jam 
sennombre multaj en Romo mem, do ne ĉiuj konas sin reciproke kaj ne povas scii ĉion, kio okazas inter ili. Ili estas ankaŭ singardemaj kaj ĝenerale neparolemaj, li tamen certigas, 
ke se li nur atingos la ĉefulojn, kiujn oni nomas presbiteroj, 
li scios eligi de ili ĉiujn sekretojn. Kelkajn li jam konis kaj penis ilin esplori, sed gardeme, por per rapido ne veki suspektojn kaj ne malfaciligi la laboron. Kaj, kvankam malfacile estas atendi, kvankam mankas al mi pacienco, mi sentas, ke li 
estas prava, kaj mi atendas. 
Li eksciis ankaŭ, ke ili havas komunajn preĝolokojn, ofte 
ekster la urbaj muregoj en malplenaj domoj kaj eĉ en sablejoj. 
Tie ili gloras Kriston, kantas kaj festenas. Tiaj lokoj estas multaj. Chilo supozas, ke Ligia intence vizitas aliajn ol Pomponia, 
por ke la lasta, en okazo de juĝo kaj esploro, povu purkonscience ĵuri, ke ŝi ne konas ŝian kaŝejon. Povas esti, ke la presbiteroj konsilis al ŝi tiun singardemon. Kiam Chilo konos jam 
tiujn lokojn, mi vizitos ilin kune kun li kaj, se la dioj permesos al mi ekvidi Ligian, mi ĵuras al vi je Jovo, ke ĉi foje ŝi ne 
forkuros el miaj manoj. 
Mi pensas senĉese pri tiuj preĝolokoj. Chilo ne volas, ke mi
iru tien kun li. Li timas, sed mi ne povas sidi hejme. Mi rekonos ŝin tuj, eĉ alivestitan aŭ vualitan. Ili kunvenas tie nokte, 
sed mi rekonos ŝin eĉ nokte. Mi rekonus ĉie ŝian voĉon kaj 
sintenon. Mi mem iros alivestita kaj atentos ĉiun, kiu eniros 
kaj eliros. Mi pensas pri ŝi senĉese, do mi ŝin rekonos. Chilo 
devas veni morgaŭ, kaj ni iros. Mi kunpremos armilon. Kelkaj miaj sklavoj, senditaj provincen, revenis kun nenio. Sed 
nun mi estas certa, ke ŝi estas ĉi tie, en la urbo, eble eĉ ne 
malproksime. Mi vizitis ankaŭ mem multajn domojn, pretekstante luon. Ĉe mi estos al ŝi centloble pli bone, ĉar tie vivas 
tutaj amasoj da malriĉuloj. Mi ja nenion al ŝi avaros. 
Vi skribas, ke mi bone elektis, sed jen mi ja elektis zorgojn 
kaj ĉagrenojn. Ni iros unue en tiujn domojn, kiuj estas en la 
urbo, poste ekster la pordegojn. La espero atendas ion de ĉiu 
morgaŭo - alie oni ne povus vivi. Vi diras, ke oni devas scii 
ami; mi ankaŭ sciis paroli kun Ligia pri amo, sed nun mi nur 
sopiras, nur atendas Chilon kaj hejme sentas min neelteneble. Adiaŭ".
ĈAPITRO XVI 
Chilo ne montris sin tamen sufiĉe longe, tiel ke Vinicius 
ne sciis fine, kion pri tio opinii. Vane li ripetis al si, ke la 
serĉado, se oni deziras sukcesajn rezultojn, devas esti malrapida. Same lia sango, kiel lia ekscitema naturo, ribelis kontraŭ 
la voĉo de prudento. Nenion fari, atendi, sidi kun senage kunmetitaj manoj, estis io tiel kontraŭa al lia karaktero, ke neniel 
li povis kun tio paciĝi. Trakurado de la urbaj stratetoj en malhela, sklava mantelo, pro tio mem, ke ĝi estis vana, ŝajnis al 
li nura trompado de la propra senfareco kaj ne povis lin kontentigi. Liaj liberigitoj, ruzaj homoj, al kiuj li ordonis entrepreni apartajn serĉadojn, montriĝis centloble malpli lertaj ol 
Chilo. Dume, krom la amo, kiun li sentis al Ligia, naskiĝis en 
li ankaŭ la obstineco de ludisto, kiu volas venki. Vinicius ĉiam 
estis tia. De siaj plej junaj jaroj li ĉiam celatingis, kion li volis, kun pasio de homo, kiu ne komprenas, ke io povas malsukcesi, aŭ ke oni devas ion rezigni. La militista rigoro, vere, 
disciplinis por ioma tempo lian memvolon, sed kune enradikigis al li la konvinkon, ke ĉiu ordono, kiun li direktas al homoj malpli altrangaj, devas esti plenumita, kaj la longa restado en Oriento, inter homoj fleksemaj kaj kutimantaj al sklava obeado, konfirmis en li la kredon, ke por lia "mi volas" ne 
ekzistas limoj. Nun do sangis dolore ankaŭ lia memamo. En 
tiuj kontraŭaĵoj, en tiu rezisto kaj en la forkuro mem de Ligia estis, krome, io nekomprenebla por li, ia enigmo, por kies
solvo li mortlace streĉis la kapon. Li sentis, ke Acte diris la 
veron kaj ke li ne estis por Ligia indiferenta. Sed se tiel estis, 
kial ŝi preferis vagan vivon kaj mizeron ol lian amon, ol liajn 
karesojn kaj restadon en lia luksa domo? Al tiu demando li ne 
sciis trovi respondon, li nur akiris, anstataŭe, ian malklaran 
senton, ke inter li kaj Ligia kaj inter iliaj ideoj, inter la mondo de li mem kaj Petronius kaj la mondo de Ligia kaj Pomponia Graecina ekzistas ia diferenco, ia miskompreno, profunda kiel abismo, kiun nenio povos plenigi kaj ebenigi. Tiam 
ŝajnis al li, ke li devas perdi Ligian, kaj ĉe tiu penso li perdis 
la reston de la anima egalpezo, kiun Petronius volis en li konservi. Estis momentoj, kiam li mem ne sciis, ĉu li amas Ligian 
aŭ ŝin malamas, li nur komprenis, ke li devas ŝin retrovi kaj 
ke li preferus, ke la tero lin englutu, ol ke li neniam ŝin revidu kaj ekposedu. Dank' al la forto de la imago li vidis ŝin kelkfoje tiel precize, kvazaŭ ŝi starus antaŭ li; li rememoris ĉiun 
vorton, kiun li diris al ŝi kaj kiun li aŭdis de ŝi. Li sentis ŝin 
proksime, li sentis ŝin ĉe la brusto, en la brakoj, kaj tiam la 
pasio ekregis lin kiel flamo. Li amis ŝin kaj alvokis ŝin. Kaj 
kiam li pensis, ke li estis de ŝi amata kaj ke ŝi povis prapravole 
plenumi ĉion, kion li de ŝi postulis, kaptis lin doloro premega, senmezura, kaj ia granda sentemo plenigis lian koron, 
kvazaŭ senlima ondo. Sed li havis ankaŭ momentojn, kiam li 
paliĝis pro furiozo kaj ĝuis pensojn pri humiligo kaj suferoj, 
kiujn li kaŭzos al Ligia, kiam li ŝin retrovos. Li volis ne nur ŝin 
havi, sed havi ŝin kiel piedpremitan sklavinon; kaj kune li 
sentis, ke se oni lasus lin elekti: ĉu esti ŝia sklavo, aŭ revidi ŝin 
neniam plu en la vivo, li preferus esti sia sklavo. Estis tagoj, 
kiam li pensis pri signoj, kiujn sur ŝia rozkolora korpo postlasus vipo, kaj samtempe li volus kisi tiujn signojn. Venis
ankaŭ en lian kapon, ke li estus feliĉa, se li povus ŝin mortigi. 
En tiu konfuzo, en tiu laceco, necerteco kaj aflikto li perdis sian sanon, kaj eĉ la belecon. Li iĝis ankaŭ senindulga kaj 
kruela mastro. Liaj sklavoj, kaj eĉ liberigitoj, proksimiĝis al li 
kun tremo, kaj ĉar sen iuj kaŭzoj trafis ilin punoj, same senkompataj kiel malpravaj, ili komencis lin kaŝe malami. Li, 
sentante tion kaj sentante sian forlasitecon, tiom pli venĝis 
kontraŭ ili. Li moderigis sin sole kun Chilo, timante, ke ĉi 
lasta ne ĉesu la serĉadon, kaj la greko, rimarkinte tion, komencis lin superregi kaj iĝi ĉiam pli postulema. Unue dum ĉiu 
sia vizito li certigis Viniciuson, ke la afero iros facile kaj rapide, nun li komencis mem eltrovi malfacilaĵojn, ne ĉesante, 
vere, garantii la senduban bonrezulton de la serĉado, li ne 
kaŝis tamen, ke ĝi devas ankoraŭ longe daŭri. 
Li venis fine, post longaj tagoj de atendado, kun vizaĝo tiel 
malserena, ke la juna viro paliĝis je lia vido kaj, saltinte al li, 
apenaŭ havis la forton demandi: 
-Ĉu ŝi ne estas inter la kristanoj? 
-Jes, sinjoro, - respondis Chilo, - sed mi trovis inter ili 
Glaucuson, la kuraciston. 
-Pri kio vi parolas, kaj kiu li estas? 
-Do vi forgesis, sinjoro, pri la maljunulo, kun kiu mi migris el Neapolo al Romo kaj kiun defendante, mi perdis tiujn 
ĉi du fingrojn, kies perdo ne lasas min preni plumon en la 
manon? La rabistoj, kiuj forkaptis lian edzinon kaj infanojn, 
frapis lin per ponardo. Mi lasis lin agonianta en gastejo apud 
Minturnoj kaj longe mi lin priploris. Bedaŭrinde mi konvinki- 
ĝis, ke li vivas ĝis nun kaj apartenas al la kristana komunumo 
en Romo.
Vinicius, kiu ne povis kompreni, pri kio temas, konceptis 
nur tion, ke tiu Glaucus prezentas ian baron en la serĉado de 
Ligia, li do subpremis koleron, kiu kreskis en li, kaj diris: 
-Se vi lin defendis, li devus esti dankema kaj helpi al vi. 
-Ha, nobla tribuno! eĉ dioj ne ĉiam estas dankemaj, kion 
do diri pri homoj. Jes, li devus esti al mi dankema. Malfeliĉe, 
li estas tamen maljunulo kun malforta menso, maklarigita de 
la aĝo kaj ĉagrenoj, kaj tial li ne nur ne estas al mi dankema, 
sed, kiel mi eksciis ĝuste de liaj samkonfesantoj, li akuzas 
min, ke mi interkonsentis kun la rabistoj kaj ke mi estas la 
kaŭzo de liaj malfeliĉoj! Jen mia rekompenco por la du fingroj! 
-Mi estas certa, fripono, ke estas tiel, kiel li rakontas, - 
diris Vinicius. 
-Vi do scias pli multe ol li, sinjoro, - respondis digne 
Chilo, - ĉar li nur supozas, ke tiel estis, kio tamen ne malhelpus al li kunvoki kristanojn kaj kruele venĝi kontraŭ mi. Li 
tion farus sendube, kaj la aliaj same sendube helpus al li. Feli- 
ĉe li ne konas mian nomon, kaj en la preĝodomo, kie ni renkontiĝis, li min ne rimarkis. Mi tamen tuj lin rekonis kaj en 
la unua momento mi volis ĵeti min ĉirkaŭ lian kolon. Detenis 
min de tio nur la prudento kaj kutimo pripensi ĉiun paŝon, 
kiun mi intencas fari. Mi komencis post la eliro el la preĝodomo demandi pri li, kaj tiuj, kiuj lin konas, diris al mi, ke tio 
estas homo, kiun perfidis kunvojaĝanto envoje el Neapolo... 
Alie mi ja ne scius, ke li tion rakontas. 
-Tio min neniel interesas! Parolu, kion vi vidis en la pre- 
ĝodomo. 
-Vin tio ne interesas, sinjoro, sed min ĝi interesas tiom 
same, kiom la tuteco de mia propra haŭto. Kaj ĉar mi volas,
ke mia instruo postvivu min, mi preferas rezigni la rekompencon, kiun vi promesis al mi, ol riski la vivon por la vantaj 
riĉaĵoj de tiu ĉi mondo, sen kiuj, kiel vera filozofo, mi scios 
vivi kaj serĉi la dian veron. 
Sed Vinicius proksimiĝis al li kun malbonaŭgura vizaĝo kaj 
komencis paroli per obtuzigita voĉo: 
-Kaj kiu al vi diris, ke morto pli certe trafos vin el la mano 
de Glaucus ol el la mia? De kie vi scias, hundo, ĉu oni vin tuj 
ne enterigos en mia ĝardeno? 
Chilo, kiu estis timulo, rigardis Viniciuson kaj en unu sekundo komprenis, ke se li diros malprudente unu vorton pli, 
li pereos senrevoke. 
-Mi serĉos ŝin, sinjoro, kaj mi trovos ŝin! - li ekkriis momente. 
Sekvis silento, dum kiu oni aŭdis nur la rapidan spiradon 
de Vinicius kaj malproksiman kantadon de sklavoj, laborantaj 
en la ĝardeno. 
Nur post momento la greko, rimarkinte, ke la juna patricio jam iom trankviliĝis, komencis paroli: 
-La morto pasis preter mi, sed mi rigardis ĝin kun tia 
trankvilo kiel Sokrato. Ne, sinjoro! mi ne diris al vi, ke mi 
rezignas la serĉadon de la fraŭlino, kaj mi nur volis al vi diri, 
ke tiu serĉado estos nun ligita kun pli granda danĝero por mi. 
Vi dubis antaŭ kelka tempo, ĉu ekzistas en la mondo iu Euricius, kaj kvankam per la propaj okuloj vi konvinkiĝis, ke la 
filo de mia patro diris al vi la veron, vi suspektas nun, ke mi 
elpensis al vi Glaucuson. Ve! Se li estus nur elpensaĵo, se mi 
povus kun plena sekureco iri inter la kristanojn, kiel mi antaŭe iris, mi cedus por tio la mizeran, maljunan sklavinon, 
kiun mi aĉetis antaŭ tri tagoj, ke ŝi prizorgu mian aĝon kaj
kriplecon. Sed Glaucus vivas, sinjoro, kaj se li min foje vidus, 
vi ne vidus min plu, kaj en tiu okazo kiu retrovus por vi la 
fraŭlinon? 
Li eksilentis kaj komencis viŝi larmojn, poste li parolis plu: 
-Sed kiel longe Glaucus vivas, kiel mi ŝin serĉu, se ĉiu momente mi povas lin renkonti, kaj se mi lin renkontos, mi pereos kaj kun mi pereos mia serĉado. 
-Al kio vi celas? Kion vi konsilas? kaj kion vi volas entrepreni? - demandis Vinicius. 
-Aristotelo instruas nin, sinjoro, ke oni devas oferi aferojn 
malpli grandajn por la pli grandaj, kaj la reĝo Priamo ofte 
diris, ke maljuneco estas peza ŝarĝo. Jen la ŝarĝo de maljuneco kaj malfeliĉoj premas Glaucuson de longe kaj tiel peze, ke 
morto estus por li bonfaro. Ĉar kio, laŭ Seneca, estas morto, 
se ne liberigo?. 
-Arlekenu kun Petronius, ne kun mi, kaj diru, kion vi volas? 
-Se virto estas arlekenaĵo, lasu min la dioj ĉiam esti arlekeno. Mi volas, sinjoro, forigi Glaucuson, ĉar kiel longe li vivas, tiel mia vivo, kiel la serĉado estas en senĉesa danĝero. 
-Dungu do homojn, ke ili lin mortbatu per bastonoj, kaj 
mi ilin pagos. 
-Ili igos vin tropagi, sinjoro, kaj poste ekspluatos la sekreton. En Romo estas tiom da friponoj, kiom da sableroj sur 
areno, sed vi ne kredus, sinjoro, kiel postulemaj ili estas, se 
honesta homo bezonas dungi ilian friponecon. Ne, nobla tribuno! Kaj se vigiloj kaptus la murdistojn ĉe la mortigo? ili 
sendube konfesus, kiu ilin dungis, kaj vi havus embarason. 
Sed min ili ne montros, ĉar mi ne diros al ili mian nomon. Vi 
malbone faras, sinjoro, ke vi ne fidas al mi, ĉar, ne parolante
jam pri mia honesteco, memoru, ke la afero koncernas du 
aliajn aĵojn: mian propran haŭton kaj la rekompencon, kiun 
vi al mi promesis. 
-Kiom vi bezonas? 
-Mi bezonas mil sestercojn, ĉar konsideru, sinjoro, ke mi 
devas trovi honestajn friponojn, kiuj, ricevinte antaŭpagon, 
ne malaperos kun ĝi sen ia scio. Por bona laboro - bona pago! Ankaŭ por mi utilus sumeto por sekigi la larmojn, kiujn 
mi elverŝos pro Glaucus. La diojn mi alvokas ateste, kiel mi lin 
amis. Se mi ricevos hodiaŭ mil sestercojn, post du tagoj lia 
animo estos en Hadeso, kaj nur tie, se la animoj konservas 
memoron kaj pensokapablon, li komprenos, kiel mi lin amis. 
Mi trovos ankoraŭ hodiaŭ la homojn kaj avertos ilin, ke, komencante de morgaŭ, por ĉiu tago de vivo de Glaucus, mi 
malgrandigos ilian rekompencon je cent sestercoj. Mi havas 
ankaŭ certan planon, kiu ŝajnas al mi senerara. 
Vinicius ankoraŭ foje promesis al li la postulatan sumon, 
sed malpermesis paroli plu pri Glaucus; li demandis, anstataŭe, kiajn aliajn novaĵojn li alportas, kie li estis dum tiu tempo, kion li vidis kaj kion malkovris. Sed Chilo ne povis komuniki al li multajn novaĵojn. Li estis en du preĝodomoj pli kaj 
atente observis ĉiujn, precipe la virinojn, sed rimarkis neniun, 
kiu similus al Ligia. La kristanoj tamen konsideras lin kiel sian 
homon, kaj de la tempo, kiam li donis la monon por elaĉeti 
la filon de Euricius, ili respektas lin kiel tiun, kiu iras la vojon 
de "Chrestus". Li ankaŭ eksciis de ili, ke iu granda leĝodonanto, iu Paŭlo el Tarso, trovas sin en Romo, malliberigita pro 
akuzo farita de judoj, kaj li decidis konatiĝi kun li. Sed plej 
multe ĝojigis lin alia novaĵo, nome, ke la ĉefa pastro de la tuta 
sekto, kiu estis disĉiplo de Kristo kaj al kiu la lasta konfidis la
regadon de la tutmonda kristanaro, estas ankaŭ venonta en 
Romon en plej proksima tempo. Ĉiuj kristanoj kompreneble 
volos lin vidi kaj aŭdi liajn instruojn. Okazos iaj grandegaj 
kunvenoj, kiujn partoprenos ankaŭ li, Chilo, kaj plie, ĉar en 
amaso facile estas sin kaŝi, li enkondukos ankaŭ Viniciuson. 
Tiam ili certe trovos Ligian. Kiam oni foje forigos Glaucuson, 
ĝi ne estos eĉ ligita kun granda danĝero. Koncerne venĝon, 
venĝus kompreneble eĉ la kristanoj, sed ĝenerale ili estas 
trankvilaj homoj. 
Kaj Chilo komencis rakonti kun certa miro, ke li neniam 
rimarkis, ke ili malĉastas, venenas putojn kaj fontanojn, ke ili 
estas malamikoj de la homa gento, adoras azenon aŭ nutras 
sin per la viando de infanoj. Ne! tion li ne vidis. Sendube, li 
trovos inter ili ankaŭ iujn, kiuj por mono mortigos Glaucuson, sed ilia instruo, kiom li scias, instigas al neniaj krimoj, 
kontraŭe, ordonas pardoni ofendojn. 
Vinicius rememoris ankaŭ, kion ĉe Acte diris al li Pomponia Graecina, kaj ĝenerale li aŭskultis la vortojn de Chilo kun 
ĝojo. Kvankam lia sento al Ligia alprenis kelkfoje aspekton de 
malamo, li spertis konsolon, aŭdante, ke la instruo, kiun konfesis tiel ŝi, kiel Pomponia, estis nek krima, nek malĉasta. 
Naskiĝis en li tamen ia malklara sento, ke ĝuste tiu ĉi instruo, 
tiu al li nekonata kaj mistera kulto al Kristo, kreis la abismon 
inter li kaj Ligia, do li komencis kaj timi tiun instruon kaj malami ĝin.
ĈAPITRO XVII 
Por Chilo efektive estis grave forigi Glaucuson, kiu, kvankam en maljuna aĝo, tute ne estis kadukulo. En tio, kion 
Chilo rakontis al Vinicius, granda parto estis vera. Li konis 
iam Glaucuson, perfidis lin, sklavigis al rabistoj, senigis de la 
familio kaj havaĵo, kaj elmetis al murdo. La memoro pri tiuj 
okazoj tamen ne pezis al li, ĉar li lasis sian viktimon agonianta 
ne en gastejo, sed en kampo apud Minturnoj, kaj ne antaŭ- 
vidis nur unu aferon - ke Glaucus resaniĝos de la vundoj kaj 
venos en Romon. Tial, vidinte lin en la preĝodomo, li efektive teruriĝis kaj en la unua momento vere volis rezigni la ser- 
ĉadon de Ligia. Sed aliflanke Vinicius teruris lin ankoraŭ pli. 
Li komprenis, ke li devas elekti inter la timo antaŭ Glaucus 
kaj persekuto kaj venĝo de la potenca patricio, kiun sendube subtenus alia, ankoraŭ pli potenca, Petronius. Konsiderinte tion, Chilo ĉesis heziti. Li pensis, ke pli bone estas havi malamikojn malgrandajn ol grandajn, kaj kvankam lia timema 
naturo retenis sin iom kontraŭ sangaj rimedoj, li tamen akceptis kiel nepra mortigon de Glaucus per fremdaj manoj. 
Nun li klopodis nur pri elekto de la homoj, kaj ĝuste ilin 
koncernis la plano, pri kiu li menciis al Vinicius. Pasigante 
plej ofte la noktojn en vinejoj kaj noktante tie inter homoj 
senrifuĝaj, sen konscienco kaj honoro, li povis facile trovi 
tiajn, kiuj entreprenus ĉian faron, sed ankoraŭ pli facile tiajn, 
kiuj, elflarinte ĉe li monon, komencus la laboron de li mem,
aŭ, ricevinte antaŭpagon, eldevigus de li la tutan sumon, minacante transdoni lin en la manojn de la vigiloj. Cetere de 
kelka tempo Chilo abomenis la ĉifonularon, la fiajn kaj kune 
terurajn figurojn, kiuj nestis en suspektindaj domoj en Suburra, aŭ en Transtibro. Mezurante ĉion per la propra mezurilo kaj ne konante sufiĉe la kristanojn, nek ilian instruon, li 
kredis, ke ankaŭ inter ili li trovos volemajn ilojn, kaj ĉar ili 
ŝajnis al li pli honestaj ol aliaj, li decidis turni sin al ili kaj 
prezenti la aferon tiel, ke ili entreprenu ĝin ne nur por mono, 
sed ankaŭ pro fervoro. 
Tiucele li iris vespere al Euricius, pri kiu li sciis, ke li estas 
tutanime sindona al li kaj faros ĉion por lin helpi. Estante 
tamen laŭnature singardema, li neniel intencis konfidi al li 
siajn verajn planojn, kiuj cetere malkaŝe kontrastus kun la 
kredo de la maljunulo pri la virto kaj pieco de Chilo. Li volis 
havi homojn pretajn al ĉio kaj nur kun ili pritrakti la aferon 
tiel, ke ili, pro si mem, konservu ĝin eterne en sekreto. 
La maljuna Euricius, elaĉetinte sian filon, luis unu el tiuj 
malgrandaj butiketoj, kiuj svarmis apud la granda cirko por 
vendi tie olivoleon, fabon, senfeĉajn kukojn kaj akvon dolĉigitan per mielo, al rigardantoj venantaj al vetkuroj. Chilo trovis lin hejme aranĝanta la butikon kaj, salutinte lin en la 
nomo de Kristo, komencis paroli pri la afero, kiu lin ĉi tien 
venigis. Jen, farinte al ili komplezon, li esperas, ke ili repagos 
al li per dankemo. Li bezonas du aŭ tri homojn, fortajn kaj 
kuraĝajn por forturni danĝeron, kiu minacas ne sole al li, sed 
al ĉiuj kristanoj. Li estas, vere, malriĉa, ĉar preskaŭ ĉion, kion 
li havis, li donis al Euricius, tamen tiajn homojn li rekompencus por iliaj servoj, kondiĉe, ke ili fidu al li kaj plenumu fidele 
ĉion, kion li ordonos al ili plenumi.
Euricius kaj lia filo, Quartus, aŭskultis lin kiel sian bonfarinton, preskaŭ surgenue. Ili ambaŭ deklaris ankaŭ, ke ili estas pretaj plenumi ĉion, kion li postulos de ili, kredante, ke 
homo tiel sankta ne povas postuli agojn, kiuj ne harmonius 
kun la instruo de Kristo. 
Chilo certigis ilin, ke tiel estas kaj, levinte supren la okulojn, ŝajnis preĝi, dum efektive li pripensis, ĉu ne estos bone 
akcepti ilian oferon, kiu povus ŝpari al li la mil sestercojn. Sed 
post momenta pripenso li malakceptis ĝin. Euricius estis maljunulo, eble ne tiel premita de la aĝo, kiel de zorgoj kaj malsano, Quartus estis nur deksesjara, Chilo dume bezonis homojn lertajn, kaj antaŭ ĉio fortajn. Koncerne la mil sestercojn, 
li esperis, ke dank' al ideo, kiu al li venis, li sukcesos ĉiuokaze ŝpari el ili grandan parton. 
Ili insistis dum kelka tempo, sed kiam li decide rifuzis, ili 
cedis. Quartus diris tiam: 
-Mi konas bakiston Demason, sinjoro, ĉe kies muelŝtonoj 
laboras sklavoj kaj dungitoj. Unu el tiuj dungitoj estas tiel 
forta, ke li povas egali ne du, sed kvar homojn, ĉar mi mem 
vidis, kiel li levis ŝtonegojn, kiujn kvar viroj ne povis movi de 
la loko. 
-Se li estas homo pia kaj ema oferi sin por la fratoj, konigu 
lin al mi, - diris Chilo. 
-Li estas kristano, sinjoro, - respondis Quartus, - ĉar ĉe 
Demas laboras plejparte kristanoj. Estas tie noktaj kaj tagaj 
laboristoj, kaj tiu homo apartenas al la noktaj. Se ni nun irus, 
ni venus dum ilia vespermanĝo kaj vi povus laŭvole paroli 
kun li. Demas loĝas apud Emporium. 
Chilo konsentis tre volonte. Emporium trovis sin malsupre 
de Aventino, sekve ne tre malproksime de la Granda cirko.
Oni povis, ne ĉirkaŭirante la montojn, iri laŭlonge de la rivero, tra Porticus Aemilia, kio mallongigis ankoraŭ pli la volon. 
-Mi estas maljuna, - diris Chilo, kiam ili subiris la kolonaron, - kaj mia memoro iafoje malklariĝas. Jes! nia Kristo ja estis perfidita de unu el siaj disĉiploj! Sed la nomon de 
la perfidulo mi ne povas ĉi momente rememori. 
-Judaso, sinjoro; li pendiĝis, - diris Quartus, iom mirante 
en la animo, ke iu povis forgesi tiun nomon. 
-Ha jes! Judaso! Mi dankas vin, - diris Chilo. 
Kaj dum certa tempo ili iris en silento. Veninte al Emporium, kiu jam estis fermita, ili preterpasis ĝin kaj, ĉirkaŭirinte 
la grenejojn, kie oni disdonis grenon al la popolo, ili direktis 
sin maldekstren, al la domoj, kiuj etendis sin laŭlonge de Via 
Ostiensis, ĝis la monto Testacio kaj Forum Pistorium. Tie ili 
haltis antaŭ ligna konstruaĵo, el kies interno aŭdiĝis bruo de 
muelŝtonoj. Quartus eniris, kaj Chilo, kiu ne ŝatis montri sin 
al granda nombro da homoj kaj timis senĉese, ke iu fato povus renkontigi lin kun Glaucus, la kuracisto, restis ekstere. 
-Interesas min tiu Herkulo, kiu laboras kiel muelisto, li 
diris al si mem, rigardante la hele lumantan lunon. - Se tio 
estas fripono kaj saĝa homo, li iom kostos al mi, se tamen li 
estas virta kristano kaj malsaĝa, li faros senpage ĉion, kion mi 
de li postulos. 
La pluan pripensadon interrompis al li la reveno de Quartus, kiu eliris el la konstruaĵo kun alia homo, vestita nur per 
tuniko, nomata exomis, tranĉita tiamaniere, ke la dekstra brako kaj la dekstra brustoflanko restis nudaj. Similan veston, 
kiel lasantan plenan movliberecon, portis precipe laboristoj. 
Chilo, rigardinte la veninton, ekspiris kontente, ĉar ĝis nun 
neniam en la vivo li vidis tian brakon kaj tian bruston.
-Jen estas, sinjoro, - diris Quartus, - la frato, kiun vi volis vidi. 
-La paco de Kristoj estu kun vi, - diris Chilo, - kaj vi, 
Quartus, diru al ĉi tiu frato, ĉu mi meritas kredon kaj fidon, 
poste iru reen, en la nomo de Dio, ĉar vi ne devas lasi vian 
maljunan patron en soleco. 
-Tio ĉi estas sankta homo, - diris Quartus, - kiu fordonis sian tutan havaĵon por min, nekonatan de li, elaĉeti el 
sklaveco. Donu al li por tio nia Sinjoro, la Savinto, ĉielan rekompencon. 
La grandega laboristo, aŭdinte tion, kliniĝis kaj kisis la manon de Chilo. 
-Kiel oni nomas vin, frato? - demandis la greko. 
-Ĉe la sankta bapto mi ricevis la nomon Urbano, patro. 
-Urbano, mia frato, ĉu vi havas tempon por libere paroli 
kun mi. 
-Nia laboro komenciĝas je noktomezo, kaj nun oni nur 
preparas por ni vespermanĝon. 
-Estas do sufiĉe da tempo, - ni iru al la riverbordo, kaj tie 
vi aŭskultos miajn vortojn. 
Ili iris kaj sidiĝis sur ŝtona ĉebordaĵo, en silento, interrompata nur de la malproksima bruo de la muelŝtonoj kaj de 
murmurado de la ondoj fluantaj malsupre. Tie Chilo fiksis la 
rigardon sur la vizaĝo de la laboristo, kiu malgraŭ iu severa 
kaj malgaja esprimo, kiun ordinare havis la vizaĝoj de barbaroj loĝantaj en Romo, ŝajnis al li tamen bonkora kaj sincera. 
-Jes! - li diris interne al si mem. - Tio estas homo bona 
kaj malsaĝa, kiu senpage mortigos Glaucuson. 
Poste li demandis: 
-Urbano, ĉu vi amas Kriston?
-Per la koro kaj per la animo mi amas, -respondis la laboristo. 
-Kaj viajn fratojn, kaj viajn fratinojn, kaj tiujn, kiuj instruis 
al vi la veron kaj kredon je Kristo? 
-Mi amas ilin ankaŭ, patro. 
-Paco do estu kun vi. 
-Kaj kun vi, patro. 
Denove sekvis silento - nur malproksime bruis la muel- 
ŝtonoj, kaj malsupre murmuris la rivero. 
Chilo fiksis la rigardon sur la hela brilo de la luno kaj per 
malrapida, mallaŭta voĉo komencis paroli pri la morto de 
Kristo. Li parolis kvazaŭ ne al Urbano, sed kvazaŭ al si mem, 
li rememoris tiun morton, aŭ ŝajnis konfidi la sekreton pri ĝi 
al tiu dormolulata urbo. Estis en tio io kortuŝa kaj kune solena. La laboristo ploris, kaj kiam Chilo komencis ĝemi kaj 
plendi, ke en la momento de la morto de la Savinto ĉeestis 
neniu, kiu lin defendus, se ne de la krucumo, tiam almenaŭ 
de la ofendoj de la soldatoj kaj judoj - la grandegaj pugnoj 
de la barbaro kunpremiĝis pro doloro kaj subpremata furiozo. La morto nur movis lian koron, sed ĉe la penso pri tiu popolaĉo mokanta la ŝafidon najlitan al la kruco, ribelis lia animo de simplulo kaj ekregis lin sovaĝa venĝo-deziro. 
Kaj Chilo demandis subite: 
-Urbano, ĉu vi scias, kiu estis Judaso? 
-Mi scias, mi scias! sed li pendiĝis! - ekkriis la laboristo. 
Kaj en lia voĉo estis kvazaŭ bedaŭro, ke la perfidulo mem 
punis sian krimon kaj ne povas jam trafi en liajn manojn. 
Sed Chilo parolis plu: 
-Se li tamen ne estus pendiĝinta kaj se iu el la kristanoj
renkontus lin sur kontinento aŭ sur maro, ĉu li ne devus ven- 
ĝi la suferon, sangon kaj morton de la Savinto? 
-Kiu ne venĝus, patro! 
-Paco estu kun vi, fidela servanto de la Ŝafido. Jes! Ni rajtas pardoni malbonagojn, faritajn al ni, kiu rajtas tamen pardoni la malbonagon kontraŭ Dio? Sed kiel serpento naskas 
serpenton, kiel malbono malbonon kaj perfido perfidon, tiel 
el la veneno de Judaso naskiĝis alia perfidulo, kaj kiel la unua 
transdonis al la judoj kaj romaj soldatoj la Savinton, tiel ĉi tiu, 
kiu vivas inter ni, intencas transdoni liajn ŝafojn al lupo, kaj, 
se neniu kontraŭagos la perfidon, se neniu polvigos antaŭ- 
tempe la kapon de la serpento, nin ĉiujn atendas pereo, kaj 
kune kun ni pereos la gloro de la Ŝafido. 
La laboristo rigardis lin kun grandega maltrankvilo, kvazaŭ 
ne konsciigante al si tion, kion li aŭdis, kaj la greko, kovrinte la kapon per la rando de sia mantelo, komencis ripeti per 
voĉo, kvazaŭ venanta el sub la tero: 
-Ve al vi, servantoj de la vera Dio, ve al vi, kristanoj kaj 
kristaninoj! 
Kaj denove sekvis silento, denove oni aŭdis nur la bruon de 
la muelŝtonoj, obtuzan kantadon de la muelistoj kaj murmuradon de la rivero. 
-Patro, - demandis fine la laboristo, - kiu estas tiu perfidulo? 
Chilo mallevis la kapon. Kiu estas tiu perfidulo? Filo de 
Judaso, filo de lia veneno, kiu ŝajnigas sin kristano kaj vizitas 
la preĝodomojn nur por akuzi la fratojn antaŭ la cezaro, ke 
ili ne volas konfesi la cezaron, ke ili venenas fontanojn, murdas infanojn kaj volas detrui la urbon tiel, ke ne postrestu 
ŝtono sur ŝtono. Jen post kelkaj tagoj estos ordonite al la pretorianoj, ke ili malliberigu ĉiujn maljunulojn, virinojn kaj infanojn kaj konduku ilin je pereo, same kiel oni kondukis je 
morto la sklavojn de Pedanius Secundus. Kaj ĉion tion faris 
tiu dua Judaso. Sed se la unuan neniu punis, se neniu venĝis 
kontraŭ li, se neniu defendis Kriston en la horo de lia martirigo, kiu volos puni tiun ĉi perfidulon, kiu polvigos la serpenton, antaŭ ol la cezaro lin aŭskultos, kiu defendos de pereo la 
fratojn kaj la kredon je Kristo? 
Kaj Urbano, kiu ĝis tiam sidis sur la ŝtona ĉebordaĵo, leviĝis 
subite kaj diris: 
-Mi tion faros, patro. 
Chilo leviĝis ankaŭ, rigardis dum momento la vizaĝon de 
la laboristo, lumigitan de la lunbrilo, poste, etendinte la brakon, metis malrapide la manon sur lian kapon. 
-Iru inter la kristanojn, - li diris solene, - iru en la pre- 
ĝodomojn kaj demandu la fratojn pri Glaucus, la kuracisto, 
kaj kiam oni montros lin al vi - en la nomo de Kristo, mortigu. 
-Pri Glaucus? ripetis la laboristo, kvazaŭ volante fiksi tiun 
nomon en sia memoro. 
-Ĉu vi konas lin? 
-Ne, mi ne konas. Miloj da kristanoj estas en tuta Romo, 
kaj ne ĉiuj konas sin reciproke. Sed morgaŭ en Ostriano kunvenos nokte la fratoj kaj fratinoj, ĉiuj senescepte, ĉar venis la 
granda apostolo de Kristo, kiu tie instruos, kaj la fratoj montros al mi Glaucuson. 
-En Ostriano? - demandis Chilo. - Tio ja estas ekster la 
urbaj pordegoj. La fratoj kaj ĉiuj fratinoj? nokte? ekster la 
pordegoj, en Ostriano?
-Jes, patro. Tio estas nia tombejo, inter Via Salaria kaj Nomentana. Ĉu vi ne sciis, ke tie instruos la granda apostolo? 
-Mi ne estis hejme dum du tagoj, tial mi ne ricevis lian 
leteron kaj mi ne sciis, kie estas Ostriano, ĉar antaŭ nelonge 
mi venis el Korinto, kie mi administras la kristanan komunumon. Sed tiel estas! kaj se Kristo tiel vin inspiris, iru nokte, 
mia filo, en Ostrianon, elserĉu tie inter la fratoj Glaucuson kaj 
mortigu lin dum la reveno al la urbo, por kio pardonitaj estos al vi ĉiuj pekoj. Kaj nun paco estu kun vi. 
-Patro... 
-Mi aŭskultas vin, servanto de la Ŝafido. 
Sur la vizaĝo de la laboristo bildiĝis embarasiteco. Jen antaŭ nelonge li mortigis homon, eble du homojn, kaj la instruo 
de Kristo malpermesas mortigi. Li ne mortigis ilin tamen por 
defendi sin mem, ĉar ankaŭ tio estas malpermesita! Li ne 
mortigis, Dio gardu, por profito... La episkopo mem donis al 
li fratojn, ke ili lin helpu, sed mortigi li malpermesis, li tamen 
malgraŭvole mortigis, ĉar Dio punis lin per tro granda forto 
... Kaj nun li ege pentas... La aliaj kantas ĉe la muelŝtonoj, sed 
li, malfeliĉa, pensas pri sia peko, pri la ofendo de la Ŝafido. 
Kiom li jam preĝis, kiom li pluris! Kiom li petis pardonon de 
la Ŝafido! Kaj ĝis nun li sentas, ke li ne pentis sufiĉe. Nun denove li promesis mortigi la perfidulon. Bone! Nur la proprajn 
ofendojn oni rajtas pardoni, do li mortigos lin, eĉ antaŭ la 
okuloj de ĉiuj fratoj kaj fratinoj, kiuj morgaŭ estos en Ostriano. Sed Glaucus estu antaŭe kondamnita de la ĉefuloj de la 
frataro, de la episkopo aŭ de la apostolo. Mortigi ne estas 
malfacile, kaj mortigi perfidulon estas eĉ agrable, kiel mortigi 
lupon aŭ urson, sed se Glaucus pereus senkulpe? Kiel preni
sur sian konsciencon novan mortigon, novan pekon kaj novan ofendon de la Ŝafido? 
-Por juĝo mankas tempo, mia filo, - respondis Chilo, - 
ĉar la perfidulo rekte el Ostriano iros al la cezaro, en Antiumon, aŭ rifuĝos en la domon de unu patricio, kies pagato li 
estas, sed jen mi donos al vi signon; kiam vi montros ĝin post 
la mortigo de Glaucus, tiel la episkopo, kiel la apostolo benos 
vian faron. 
Dirinte tion, li eligis moneron, poste komencis serĉi ĉe sia 
zono tranĉilon, kaj trovinte ĝin, skrapis per la akraĵo sur la 
sesterco la signon de kruco kaj donis la moneron al la laboristo. 
-Jen la verdikto je Glaucus kaj signo por vi. Kiam, foriginte 
Glaucuson el la mondo, vi montros ĝin al la episkopo, li absolvos al vi ankaŭ tiun antaŭan mortigon, kiun vi malgraŭ- 
vole plenumis. 
La laboristo etendis la manon por preni la moneron, sed, 
havante tro freŝe en la memoro la unuan mortigon, li spertis 
kvazaŭ senton de timo. 
-Patro, - li diris per preskaŭ petega voĉo, - ĉu vi prenas 
sur vian konsciencon tiun faron kaj ĉu vi mem aŭdis Glaucuson, perfidantan la fratojn? 
Chilo komprenis, ke li devas prezenti iajn pruvojn, diri iujn 
nomojn, aŭ alie en la koron de la grandegulo povas enŝteli sin 
dubo. Kaj subite feliĉa penso ekbrilis en lia kapo. 
-Aŭskultu, Urbano, - li diris, - mi loĝas en Korinto, sed 
mi devenas el Koso, kaj ĉi tie, en Romo, mi instruas la instruon de Kristo al unu servantino el mia patrujo, nomata Eunice. Ŝi servas, kiel vestiplica, en la domo de la amiko de la cezaro, iu Petronius. Kaj en tiu domo mi aŭdis, kiel Glaucus
devigis ŝin perfidi ĉiujn kristanojn, kaj krom tio promesis al 
alia konfidato de la cezaro, Vinicius, ke li trovos al li inter la 
kristanoj junulinon. 
En tiu li momento li interrompis kaj mirege rigardis la laboriston, kies okuloj ekbrilis subite, kiel okuloj de sovaĝa besto, kaj la vizaĝo alprenis la esprimon de terura kolero kaj 
minaco. 
-Kio estas al vi? - li demandis preskaŭ kun timo. 
-Nenio, patro. Mi mortigos morgaŭ Glaucuson!... 
Sed la greko eksilentis; post momento, preninte la laboriston je la ŝultroj, li turnis lin tiel, ke la lumo de la luno falu 
rekte sur lian vizaĝon, kaj komencis rigardi lin atente. Videble estis, ke li hezitis en la animo, ĉu demandi lin plu kaj igi 
ĉion malkaŝa, aŭ kontentiĝi ĉi momente per tio, kion li eksciis aŭ divenis. 
Fine tamen lia denaska singardemo venkis. Li ekspiris profunde, foje kaj refoje, poste, metinte denove la manon sur la 
kapon de la laboristo, demandis per solena kaj emfaza voĉo: 
-Ĉe la sankta bapto oni ja donis al vi la nomon Urbano? 
-Jes, patro. 
-Paco do estu kun vi, Urbano.
ĈAPITRO XVIII 
Petronius al Vinicius: 
"Plorinda estas via stato, carissime! Venuso evidente konfuzis vian prudenton, senigis vin de la saĝo, memoro kaj kapablo pensi pri io ajn ol amo. Tralegu iam tion, kion vi respondis al mia letero, kaj vi vidos, kiel via menso indiferentiĝis 
al ĉio, kio ne estas Ligia, kiel ĝi nur pri ŝi okupiĝas, al ŝi senĉese revenas kaj rondflugas super ŝi, kvazaŭ akcipitro super 
ĉasata rabaĵo. Je Polukso! trovu ŝin pli rapide; alie, se la fajro ne transformos vin en cindron, vi ŝanĝos vin en la egiptan 
Sfinkson, kiu, ekaminte, kiel oni diras, la palan Izidon, iĝis al 
ĉio surda, indiferenta kaj atendas nur nokton, por povi rigardi 
la amatinon per la ŝtonaj okuloj. 
Trakuru vespere, alivestita, la urbon, vizitu kun via filozofo 
la kristanajn preĝodomojn. Ĉio, kio vekas esperon kaj pasigas 
la tempon, estas laŭdinda. Sed, pro amikeco al mi, faru unu 
aferon: tiu Ursus, la sklavo de Ligia, estas laŭdire eksterordinare forta homo, dungu do Croton kaj faru la serĉojn triope. 
Tiel estos pli sendanĝere kaj pli prudente. La kristanoj, se 
apartenas al ili Pomponia Graecina kaj Ligia, ne estas verŝajne tiaj friponoj, kiaj oni ilin ĝenerale opinias, ili pruvis tamen 
ĉe la forkapto de Ligia, ke kiam la afero koncernas unu el ilia 
ŝafaro, ili scias ne ŝerci. Kiam vi ekvidos Ligian, mi scias, ke 
vi ne kapablos vin deteni kaj deziros ŝin tuj forkonduki, sed 
kiel vi tion plenumos sole kun Chilonides? Croto tamen vin
helpos, se ŝin eĉ defendus dek tiaj ligoj, kiel tiu Ursus. Ne lasu 
vin ekspluati de Chilo, sed por Croto ne avaru monon. El ĉiuj 
konsiloj, kiujn mi povas al vi sendi, ĉi tiu estas la plej bona. 
Tie ĉi oni jam ĉesis paroli pri la malgranda aŭgustino kaj 
pri tio, ke ŝi mortis pro sorĉoj. Poppaea ankoraŭ aludas ilin 
iafoje, sed la menso de la cezaro estas okupita de io alia; cetere, se estas vere, ke la diva aŭgustino estas denove graveda, 
tiam ankaŭ en ŝi la memoro pri tiu infano malaperos sen iaj 
postsignoj. Ni estas jam de dekkelkaj tagoj en Neapolo, aŭ, pli 
ĝuste, en Bajoj. Se vi kapablus pensi pri io ajn, tiam la eĥoj pri 
Dia restado ĉi tie devus atingi viajn orelojn, ĉar tuta Romo 
parolas sendube pri nenio alia. Ni do iris rekte en Bajojn, kie 
unue atakis nin rememoroj pri la patrino kaj riproĉoj de la 
konscienco. Sed ĉu vi scias, al kio Ahenobarbus jam venis? 
Jen al tio, ke eĉ la patrinmortigo servas al li nur kiel temo por 
versaĵoj kaj lud-okazo de arlekene-tragikaj scenoj. Li sentis 
iam verajn riproĉojn de la konscienco nur tiom, kiom li estas 
malkuraĝulo. Nun, kiam li konvinkiĝis, ke la mondo estas, kia 
ĝi estas, sub liaj piedoj, kaj neniu dio venĝis kontraŭ li, li nur 
ŝajnigas ilin, por kortuŝi la homojn per sia sorto. Iafoje li kurlevas sin nokte, certigante, ke lin pelas Furioj, li vekas nin, 
rigardas post sin, alprenas la sintenon de komedianto, ludanta la rolon de Oresto, kaj plie de aĉa komedianto, li deklamas 
grekajn versaĵojn kaj rigardas, ĉu ni lin admiras. Kaj ni, kompreneble, admiras lin! kaj anstataŭ diri al li: iru dormi, arlekenaĉo! ni ankaŭ agordiĝas al la tono de tragedio kaj defendas la grandan artiston de Furioj. Je Kastoro! sendube atingis 
vin almenaŭ la famo, ke li prezentiĝos publike en Neapolo. 
Oni kunpelis ĉiujn grekajn sentaŭgulojn el Neapolo kaj el la 
najbaraj urboj; ili plenigis la arenon per tiel malagrabla odoro
de ajlo kaj ŝvito, ke mi dankis al la dioj, ke anstataŭ sidi en la 
unuaj vicoj, inter la aŭgustanoj, mi estis kun la cezaro post la 
scenejo. Kaj ĉu vi kredos tion, ke li timis? Li vere timis. Li prenis kelkfoje mian manon kaj metis ĝin al sia koro, kiu batis 
efektive per pli rapida ritmo. Lia spirado iĝis mallonga, kaj en 
la momento, kiam estis tempo eniri, li paliĝis kiel pergameno, kaj ŝvitaj gutoj kovris lian frunton. Li ja sciis tamen, ke en 
ĉiuj vicoj sidas pretaj pretorianoj, armitaj per bastonoj, per 
kiuj, se bezone, ili estis stimulontaj la fervoron. Sed ne estis 
bezonate. Neniu aro da simioj el la ĉirkaŭaĵoj de Kartago scipovas tiel hurli, kiel hurlis tiu aĉularo. Mi diras al vi, ke la 
odoro de ajlo venis eĉ en la scenejon, kaj Nero riverencis, premis la manojn al la koro, sendis mankisojn kaj ploris. Poste li 
enkuris inter nin, kiuj atendis post la scenejo, kiel ebria, vokante: ' Kio estas ĉiuj triumfoj kompare kun tiu ĉi mia triumfo?' Kaj tie la aĉularo ĉiam ankoraŭ hurlis kaj aplaŭdis, sciante, ke ĝi elaplaŭdas al si favoron, donacojn, festenon, loteriajn biletojn kaj novan spektaklon kun la cezaro-arlekeno. Mi 
eĉ ne miras ilin, ke ili aplaŭdis, ĉar tion oni ĝis nun ne vidis. 
Li dume ripetis ĉiumomente: ' Jen kio estas la grekoj! Jen kio 
estas la grekoj!' 
Kaj ŝajnas al mi, ke de tiu momento lia malamo al Romo 
kreskis ankoraŭ pli. Malgraŭ tio en Romon estas senditaj specialaj kurieroj kun sciigoj pri la triumfo, kaj ni atendas en la 
proksimaj tagoj dankesprimojn de la senato. Tuj post la unua 
prezentiĝo de Nero havis lokon tie stranga okazo. Jen la teatro subite falis en ruinon, sed tiam, kiam la homoj estis jam 
elirintaj. Mi estis sur la loko de la akcidento kaj ne vidis, ke 
oni eligis eĉ unu kadavron el sub la ruboj. Multaj, eĉ inter la 
grekoj, rigardas tion kiel koleron de la dioj pro la profano de
la imperiestra aŭtoritato, sed li, kontraŭe, asertas, ke ĝi estas 
favorsigno de la dioj, kiuj evidente ŝirmas per sia gardo lian 
kantadon kaj tiujn, kiuj lin aŭskultas. El tio sekvas oferdonoj 
en ĉiuj temploj kaj grandaj danksolenoj, kaj por li - nova 
kuraĝigo al la vojaĝo en Aĥajon. Antaŭ kelkaj tagoj li tamen 
diris al mi, ke li timas, kion diros pri tio la roma popolo kaj 
ĉu ĝi ne ekscitiĝos, tiel pro amo al li, kiel pro maltrankvilo pri 
la disdonado de greno kaj pri la cirkludoj, kiujn ĝi povus perdi en la okazo de pli longa foresto de la cezaro. 
"Ni veturas tamen en Beneventon por rigardi la ŝuistajn 
luksaĵojn, per kiuj glorigos sin Vatinius, kaj de tie, zorgataj de 
la diaj fratoj de Heleno - en Grekujon. Koncerne min, mi 
rimarkis unu aferon, ke kiam oni estas inter homoj frenezaj, 
oni ankaŭ iĝas freneza, kaj plie, oni trovas ian ĉarmon en frenezaĵoj. Grekujo kaj vojaĝo kun milo da citroj, ia triumfiro de 
Bakĥo meze de nimfoj kaj bakĥantinoj, kronitaj per mirta 
verdaĵo, per folioj de vinberujo kaj lonicero, veturiloj kun aljungitaj tigroj, floroj, tirsoj, laŭrokronoj, ekkrioj: evoe! muziko, poezio kaj aplaŭdanta Grekujo - ĉio tio estas bona, sed 
ni havas ĉi tie ankoraŭ pli kuraĝajn intencojn. Ni volus krei 
orientan, fabelan imperion, regnon de palmoj, suno, poezio 
kaj de realo, transformita en sonĝon, kaj de vivo, transformita 
en unu volupton. Ni volus forgesi pri Romo, kaj la ĉefpunkton de la mondo loki ie inter Grekujo, Azio kaj Egipto, vivi la 
vivon ne de homoj, sed de dioj, ne scii, kio estas ĉiutageco, 
vagi en oraj galeroj, sub la ombro de purpuraj veloj, tra Arĥipelago, esti Apolono, Oziriso kaj Baalo en unu persono, esti 
roza kun matenruĝo, esti ora kun la suno, esti arĝenta kun la 
luno, regi, kanti, revi... Kaj ĉu vi kredas, ke mi, kies prudento 
valoras ankoraŭ sestercon, kaj la juĝo - ason, mi tamen ankaŭ lasas min forporti de tiuj fantazioj, kaj mi lasas min forporti tial, ke, se ili estas neeblaj, ili estas almenaŭ grandaj kaj 
neordinaraj... Tia imperio fabela estus tamen io, kio iam, 
post multaj jarcentoj, ŝajnus al homoj sonĝo. Se Venuso ne 
prenas sur sin la formon de tia Ligia, aŭ, almenaŭ, de tia sklavino kiel Eunice, kaj se ne ornamas ĝin arto, la vivo mem 
estas naŭza kaj ofte havas la vizaĝon de simio. Sed la Kuprobarba ne realigos siajn projektojn, eĉ tial nur, ke en tiu fabela regno de poezio kaj Oriento ne devas esti loko por perfidoj, malnoblaĵoj kaj morto, dum en li sub la masko de poeto sidas aĉa komedianto, malsprita veturigisto kaj triviala tirano. Kaj intertempe ni sufokas homojn, se ili nin iel ĝenas. 
La kompatinda Torquatus Silanus estas jam ombro. Li malfermis siajn vejnojn antaŭ kelkaj tagoj. Lecanius kaj Licinius 
kun timo akceptas la konsulajn oficojn, la maljuna Thraseas 
ne evitos morton, ĉar li kuraĝas esti honesta. Tigellinus ne 
sukcesas ĝis nun havigi por mi la ordonon, ke mi malfermu 
miajn vejnojn. Mi estas ankoraŭ bezonata, ne nur kiel elegantiae arbiter, sed ankaŭ kiel homo, sen kies konsiloj kaj gusto la ekskurso en Aĥajon povus ne sukcesi. Ofte mi tamen 
pensas, ke pli aŭ malpli frue la fino devas esti tia, kaj ĉu vi 
scias, kion mi tiam deziras? Jen, ke la Kuprobarba ne ricevu 
tiun mian vazon el murho1, kiun vi konas kaj admiras. Se en 
la momento de mia morto vi estos apud mi, mi donos ĝin al 
vi, se vi estos for, mi ĝin frakasos. Sed dume ni havas ankoraŭ 
antaŭ ni la ŝuistan Beneventon, la olimpan Grekujon kaj Faton, kiu difinas al ĉiu vojon nekonatan kaj neantaŭvideblan. 
Restu en sano kaj dungu Croton, aŭ oni duafoje forrabos de 
vi Ligian. Chilonideson, kiam vi ĉesos lin bezoni, sendu al mi, 
1 Mineralo, el kiu oni faris multekostajn vazojn (fluorspato).
kie ajn mi estos. Eble mi faros el li alian Vatiniuson kaj eble 
konsuloj kaj senatanoj tremos iam antaŭ li, kiel ili tremas antaŭ tiu unua kavaliro Aleno. Valorus ĝisvivi tiun spektaklon. 
Kiam vi reakiros Ligian, sciigu min pri tio, por ke mi oferu por 
vi ambaŭ paron da cignoj kaj paron da kolomboj en la ĉi-tiea 
ronda templeto de Venuso. Mi vidis iam en sonĝo Ligian en 
viaj brakoj, serĉantan viajn kisojn. Zorgu, ke ĝi estu aŭgura 
sonĝo. Neniaj nuboj estu sur via ĉielo, kaj se ili estos, havu ili 
la koloron kaj aromon de rozo. Restu en sano. Adiaŭ!"
ĈAPITRO XIX 
Apenaŭ Vinicius finis legi, en la biliotekon mallaŭte enŝovis sin Chilo anoncita de neniu, ĉar al la servistoj estis 
ordonite enlasi lin je ĉiu horo de tago kaj nokto. 
-La dia patrino de via grandanima antaŭulo, Eneo, - li 
diris, - estu al vi tiel favora, sinjoro, kiel al mi favora estis la 
dia filo de Maio. 
-Tio signifas? - demandis Vinicius, saltleviĝante de la 
tablo, ĉe kiu li sidis. 
Chilo levis la kapon kaj diris: 
-Eureka! 
La juna patricio tiel emociiĝis, ke dum longa tempo li ne 
povis eldiri eĉ vorton. 
-Ĉu vi vidis ŝin? - li demandis fine. 
-Mi vidis Ursuson, sinjoro, kaj mi parolis kun li. 
-Kaj vi scias, kie ili sin kaŝis? 
-Ne, sinjoro. Iu alia pro nura memamo komprenigus al la 
ligo, ke li divenis, kiu li estas, iu alia penus esplori de li, kie li 
loĝas, kaj aŭ ricevus pugnobaton, post kiu ĉiuj teraj aferoj 
iĝus al li indiferentaj, aŭ vekus malfidon de la grandegulo kaj 
kaŭzus tion, ke por la fraŭlino oni serĉus ankoraŭ en la sama 
nokto alian kaŝejon. Mi tion ne faris, sinjoro. Sufiĉas al mi 
scii, ke Ursus laboras apud Emporium, ĉe muelisto, kiu nomas sin Demas, kiel via liberigito, sinjoro, kaj tio sufiĉas al mi 
tial, ke nun iu ajn el viaj fidataj sklavoj povas matene postiri
lin kaj eltrovi ilian kaŝejon. Mi nur alportas al vi, sinjoro, la 
certecon, ke se Ursus trovas sin ĉi tie, tiam ankaŭ la dia Ligia 
estas en Romo, kaj alian novaĵon, ke la hodiaŭan nokton ŝi 
estos preskaŭ certe en Ostriano... 
-En Ostriano? Kie ĝi estas? - interrompis Vinicius, volante videble tuj kuri al la montrata loko. 
-Tio estas malnova tombejo inter Via Salaria kaj Nomentana. Tiu pontifex maximus de la kristanoj, pri kiu mi menciis 
al vi, sinjoro, kaj kiun oni atendis multe pli malfrue, jam alvenis, kaj hodiaŭ nokte li baptos kaj instruos en tiu tombejo. 
Ili kaŝas sin kun sia instruo, ĉar kvankam ĝis nun estas neniaj 
ediktoj, kiuj ĝin malpermesus, la popolo ilin malamas, do ili 
devas esti singardemaj. Ursus mem diris al mi, ke ĉiuj senescepte kunvenos hodiaŭ en Ostriano, ĉar ĉiu volas vidi kaj 
aŭdi tiun, kiu estis la unua disĉiplo de Kristo, kaj kiun ili nomas Sendito. Kaj ĉar la virinoj egale kun la viroj aŭskultas ĉe 
ili la instruojn, tial el la virinoj forestos eble sole Pomponia, 
ĉar ŝi ne povus pravigi antaŭ Aulus, adoranto de la malnovaj 
dioj, kial ŝi forlasas nokte la domon, tamen Ligia, kiu estas 
prizorgata de Ursus kaj de la ĉefuloj de la komunumo, ho 
sinjoro, venos kun aliaj virinoj sendube. 
Vinicius, kiu vivis ĝis nun kvazaŭ en febro, subtenata sole 
de la espero, nun, kiam tiu espero ŝajnis realiĝanta, sentis 
subite tian senfortiĝon, kian sentas homo post superforta vojaĝo ĉe sia celo. Chilo rimarkis tion kaj decidis ĝin profiti. 
-La pordegoj estas, vere, gardataj de viaj sklavoj, sinjoro, 
kaj la kristanoj certe tion scias. Sed ili ne bezonas la pordegojn. Tibro ankaŭ ilin ne bezonas, kaj kvankam de la rivero 
al tiuj vojoj estas malproksime, valoras longigi la iradon por 
vidi la "grandan apostolon". Cetere ili povas havi milojn da
rimedoj por transiĝi ekster la muregojn. Kaj mi scias, ke ili 
havas rimedojn. En Ostriano vi trovos, sinjoro, Ligian, kaj se 
eĉ, kion mi ne supozas, ŝi forestus, estos tie Ursus, ĉar li promesis al mi mortigi Glaucuson. Li mem diris al mi, ke li ĉeestos, kaj ke li mortigos tie Glaucuson, ĉu vi aŭdas, nobla tribuno? Nun, aŭ vi iros post li kaj ekscios, kie Ligia loĝas, aŭ vi 
ordonos al viaj sklavoj kapti lin, kiel mortiginton, kaj havante 
lin en viaj manoj, vi havigos de li konfeson, kie li kaŝis Ligian. Mi faris mian taskon! Iu alia, ho sinjoro, diris al vi, ke li 
eltrinkis kun Ursus dek kruĉojn da plej bona vino, antaŭ ol li 
havigis de li la sekreton; iu alia dirus al vi, ke li malgajnis mil 
sestercojn, ludante kun la ligo je scriptae duodecim aŭ ke li aĉetis la sekreton por du mil... Mi scias, ke vi redonus tion al mi 
duoble, sed malgraŭ tio, unu fojon en la vivo... tio estas, mi 
volis diri: kiel ĉiam en la vivo, mi estos honesta, ĉar mi ne 
dubas, ke, kiel diris la grandanima Petronius, ĉiujn miajn elspezojn kaj esperojn superos via malavareco. 
Sed Vinicius, kiu estis soldato kaj kutimis ne nur helpi sin 
en ĉiaj okazoj, sed ankaŭ agi, tuj ekregis la momentan malfortecon kaj diris: 
-Vi ne disreviĝos pri mia grandanimeco, antaŭe tamen vi 
iros kun mi en Ostrianon. 
-Mi, en Ostrianon? - demandis Chilo, kiu neniel deziris 
tien iri. - Mi, nobla tribuno, promesis al vi trovi Ligian, sed 
mi ne promesis ŝin kapti... Pensu, sinjoro, kio okazus al mi, 
se tiu liga urso, disŝirinte Glaucuson, konvinkiĝus samtempe, 
ke ne tute prave lin disŝiris! Ĉu li ne konsiderus min (cetere 
malprave) la kaŭzinto de la plenumita murdo? Memoru, sinjoro, ke ju pli granda filozofo iu estas, des pli malfacile estas 
al li respondi malŝagajn demandojn de simpluloj, kion do mi
al li respondus, se li demandus min, kial mi akuzis Glaucuson, 
la kuraciston? Se vi tamen suspektas, ke mi vin trompas, mi 
diros al vi: pagu al mi nur tiam, kiam mi montros al vi la domon, en kiu Ligia loĝas, kaj hodiaŭ montru al mi nur parteton de via malavareco, por ke, se ankaŭ vin, sinjoro (de kio 
gardu ĉiuj dioj), trafus la akcidento, mi ne restu tute sen rekompenco. Via koro neniam ĝin elportos. 
Vinicius alpaŝis al kesto, nomata arca; staranta sur marmora bazo kaj, eliginte el ĝi sakon, ĵetis ĝin al Chilo. 
-Tie ĉi estas scrupula, - li diris, - kiam Ligia estos en mia 
domo, vi ricevos saman sakon, plenigitan per aurei.1 
-Jovo!!! - ekkriis Chilo. 
Sed Vinicius kuntiris la brovojn. 
-Ĉi tie oni donos al vi por manĝi, post kio vi povos ripozi. Ĝis la vespero vi ne forlasos la domon, kaj kiam noktiĝos, 
vi akompanos min en Ostrianon. 
Sur la vizaĝo de la greko bildiĝis dum momento timo kaj 
hezito, poste li tamen trankviliĝis kaj diris: 
-Kiu povas kontraŭstari al vi, sinjoro! Akceptu tiujn vortojn kiel bonan aŭguron, kiel similajn akceptis nia granda 
heroo en la templo de Amono. Koncerne min, tiuj "skrupuloj" (ĉi tion dirante, li skuis la sakon) superpezis la miajn, ne 
parolante jam pri via societo, kiu estas por mi feliĉo kaj 
ĝuo ... 
Sed Vinicius malpacience interrompis al li kaj komencis 
demandi pri detaloj de la interparoto kun Ursus. Unu afero 
montriĝis klare eĉ ili: nome, ke aŭ ili trovos la kaŝejon de Ligia ankoraŭ en tiu ĉi nokto, aŭ povos forkapti ŝin mem en la 
1 Scripulum aŭ scrupulum - malgranda ora monero, egala al triono da 
ora denaro, aŭ aureus.
revenvojo el Ostriano. Kaj ĉe tiu penso Viniciuson ekposedis 
supehoma ĝojo. Nun, kiam li havis la certecon, ke li reakiros 
Ligian, la kolero je ŝi kaj la ofendosento, kiun li havis kontraŭ 
ŝi, malaperis. Por tiu ĝojo li pardonis al ŝi ĉiujn kulpojn. Li 
pensis nur pri ŝi, kiel pri kara kaj dezirata persono, kaj li havis la impreson, kvazaŭ ŝi estus revenonta post longa vojaĝo. 
Li sentis la deziron kunvoki siajn sklavojn kaj ordoni al ili 
ornami la domon per girlandoj. Li ne havis en tiu momento 
koleron eĉ kontraŭ Ursus. Li estis preta ĉion al ĉiuj pardoni, 
Chilo, al kiu ĝis nun, malgraŭ la servoj de la greko, li sentis 
certan abomenon, la unuan fojon ŝajnis al li homo amuza kaj 
kune neordinara. Lumiĝis lia domo, lumiĝis liaj okuloj kaj 
lumiĝis la vizaĝo. Li komencis denove senti la junecon kaj la 
plezuron de la vivo. La iama malserena sufero ne lasis lin ankoraŭ sufiĉe mezuri, kiel li amis Ligian. Li komprenis tion nur 
nun, kiam li esperis ŝin havi. La soplro je Ligia vekiĝis nun en 
li, kiel printempe vekiĝas la tero varmigita de la suno, sed liaj 
dezirsentoj estis nun kvazaŭ malpli blindaj kaj sovaĝaj, kvazaŭ pli ĝojaj kaj kortuŝaj. Li ankaŭ sentis en si energion sen 
limo kaj estis konvinkita, ke kiam li nur vidos Ligian per la 
propraj okuloj, ne reprenos ŝin de li ĉiuj kristanoj de la tuta 
mondo, eĉ ne la cezaro mem. 
Chilo tamen, kuraĝigita de lia ĝojo, prenis la voĉon kaj komencis doni al li konsilojn. Laŭ li oni devis ne konsideri ankoraŭ la aferon gajnita kaj agi kun plej granda gardemo, sen 
kiu la tuta laboro povus iĝi senfrukta. Li ankaŭ petege admonis Viniciuson, ke li ne forkaptu Ligian el Ostriano. Ili devas 
tien iri kun kapuĉoj sur la kapoj, kun vualitaj vizaĝoj kaj kontentiĝi per observado de ĉiuj ĉeestantoj el iu senluma angulo. 
Nur kiam ili vidos Ligian, plej sendanĝere estos sekvi ŝin, vidi,
en kiun domon ŝi eniras, kaj morgaŭ, je la tagiĝo, ĉirkaŭigi 
ĝin per amaso da sklavoj kaj forpreni ŝin en luma tago. Ĉar ŝi 
estas garantiulino kaj apartenas ĝuste al la cezaro, oni povas 
tion fari, ne timante la leĝan persekuton. En la okazo, se ili ŝin 
ne trovus en Ostriano, ili sekvos Ursuson kaj la efiko estos 
sama. En la tombejon ili ne povas iri kun granda nombro da 
homoj, ĉar ili povus facile turni al si atenton, kaj tiam la 
kristanoj bezonus nur estingi ĉiujn lumojn, kiel ili faris ĉe la 
unua forkapto, kaj disiĝi aŭ kaŝi sin en la mallumo, en kaŝejojn konatajn nur de ili mem. Aliflanke, ili devas sin armi kaj 
kio estas eĉ pli konsilinda, kunpreni du homojn fidindajn kaj 
fortajn, por eventuale havi ilin kiel defendantojn. 
Vinicius konfesis lin tute prava kaj rememorante ankaŭ la 
konsilojn de Petronius, ordonis al siaj sklavoj, ke ili venigu al 
li Croton. Chilo, kiu konis ĉiujn en Romo, multe trankviliĝis, 
aŭdante la nomon de la fama atleto, kies superhoman forton 
li plurfoje admiris sur areno, kaj deklaris ke li iros en Ostrianon. La sako, plena de aurei, ŝajnis al li pli facile akirebla kun 
la helpo de Croto. 
Li sidiĝis do kun esperplena menso al la tablo, al kiu post 
ia tempo alvokis lin la estro de la atrium. Dum la manĝado li 
rakontis al sklavoj, ke li havigas al ilia mastro mirindan ŝmiraĵon, per kiu sufiĉas ŝmiri la hufojn de plej sentaŭgaj ĉevaloj, ke ili restigu malproksime post si ĉiujn aliajn. Prepari tiun 
ŝmiraĵon instruis lin unu kristano, ĉar la kristanaj ĉefuloj estas 
multe pli lertaj en sorĉoj kaj mirakloj ol eĉ la tesalianoj, kvankam Tesalio famas pro siaj sorĉistinoj. La kristanoj havas al li 
grandegan fidon, kaj kial ili ĝin havas, facile divenos ĉiu, kiu 
scias, kion signifas la fiŝo. Tiel interparolante, li atente rigardis la vizaĝojn de la sklavoj, esperante, ke li eble malkovros
inter ili kristanon kaj sciigos pri li al Vinicius. Kiam tamen tiu 
espero montriĝis vana li komencis manĝi kaj trinki treege 
abunde, ne avarante laŭdojn al la kuiristo kaj certigante, ke 
li klopodos aĉeti lin de Vinicius. Lian gajecon konfuzis sole la 
penso, ke nokte li devos iri en Ostrianon, li konsolis sin tamen, ke li iros alivestita, en mallumo, kaj en la societo de du 
homoj, el kiuj unu, kiel fortegulo, estas idolo de tuta Romo, 
kaj la alia - patricio kaj alta armea oficisto. "Se ili eĉ rekonus 
Viniciuson," - li diris al si, - "ili ne kuraĝos levi kontraŭ lin 
la manon, kaj koncerne min, ili estos saĝaj, se ili vidos eĉ la 
pinton de mia nazo." 
Poste li komencis rememori la interparolon kun la laboristo kaj tiu rememorado plenigis lin per nova espero. Li havis 
neniun dubon, ke tiu laboristo estis Ursus. Li sciis el rakontoj de Vinicius kaj de tiuj, kiuj estis transkondukantaj Ligian 
el la palaco de la cezaro, pri la eksterordinara forto de tiu 
homo. Kaj ĉar ĉe Euricius li demandis pri homoj escepte fortaj, estis nenio mirinda, ke oni montris al li Ursuson. Poste la 
konfuzo kaj ekscito de la laboristo ĉe la atudo pri Vinicius kaj 
Ligia ne lasis dubi, ke tiuj personoj speciale lin interesas; la 
laboristo menciis ankaŭ pri pento pro mortigo de homo, kaj 
Ursus mortigis ja Atacinuson; fine la aspekto de la laboristo 
tute konformis al tio, kion Vinicius rakontis pri la ligo. Sole 
la ŝanĝita nomo povis nur veki dubon, sed Chilo jam sciis, ke 
la kristanoj ofte ricevas ĉe bapto novajn nomojn. 
-Se Ursus mortigos Glaucuson, - Chilo diris al si, - tiel 
pli bone estos, kaj se li ne mortigos, ĝi estos ankaŭ bona signo, ĉar ĝi pruvos, kiel malfacile estas al la kristanoj mortigi. 
Mi ja prezentis tiun Glaucuson kiel propran filon de Judaso 
kaj perfidanton de ĉiuj kristanoj; mi estis tiel elokventa, ke
ŝtono kortuŝiĝus kaj promesus fali sur la kapon de Glaucus, 
tamen mi apenaŭ inklinigis tiun ligan urson, ke li promesu al 
mi meti sur lin sian manegon... Li hezitis, ne volis, rakontis 
pri sia bedaŭro kaj pento. Videble inter ili tio ne konvenas... 
Siajn proprajn ofendojn oni devas pardoni, venĝi la fremdajn 
oni ne tre rajtas, ergo, konsideru, Chilo, kio povas vin minaci? Glaucus ne rajtas venĝi kontraŭ vi... Ursus, se li ne mortigos Glaucuson por tiel granda kulpo, kiel perfido de ĉiuj 
kristanoj, tiom pli ne mortigos vin por kulpo tiel malgranda 
kiel perfido de unu kristano. Cetere, kiam mi foje montros al 
tiu voluptama virkolombo la neston de tiu turtino, mi lavos 
la manojn for de ĉio kaj translokiĝos ree en Neapolon. La 
kristanoj ankaŭ parolas pri iu forlavo de la manoj, ĝi estas do 
videble maniero, en kiu, se oni havas kun ili aferon, oni povas ĝin finfine solvi. Bonaj homoj estas tiuj kristanoj, kaj tiel 
malbone oni parolas pri ili! Ho dioj! tia estas la justeco en la 
mondo. Plaĉas al mi tamen tiu instruo, ĉar ĝi ne permesas 
mortigi. Sed se ĝi ne permesas mortigi, ĝi certe ankaŭ ne permesas ŝteli, nek trompi, nek false atesti, sekve mi ne povas 
diri, ke ĝi estas facila. Ĝi instruas evidente ne nur honeste 
morti, kiel instruas la stoikoj, sed ankaŭ honeste vivi. Se mi 
akiros iam riĉaĵojn kaj havos tian domon, kiel ĉi tiu, kaj tiom 
da servistoj, eble mi ankaŭ iĝos kristano por tiel longe, kiel tio 
estos al mi oportuna. Ĉar riĉulo povas ĉion permesi al si, eĉ 
virton... Jes!! Tio estas religio por riĉuloj, kaj tial mi ne komprenas, kiamaniere estas inter ili tiom da malriĉuloj. Kion ili 
profitas el tio kaj kial ili permesas, ke la virto ligu iliajn manojn? Mi devos iam prikonsideri tion. Dume gloron al vi, Hermeso, ke vi helpis al mi retrovi tiun melon... Sed se vi ĝin 
faris por la du bovidinoj, blankaj samaĝulinoj kun origitaj
kornoj, en tiu okazo mi ne rekonas vin. Hontu, Argusmortiginto! tia saĝa dio, kaj vi ne antaŭvidis de la komenco, ke vi 
nenion ricevos! Mi oferas a! vi anstataŭe mian dankemon, kaj 
se vi preferus, anstataŭ mia dankemo, du brutojn, tiam vi 
mem estas la tria kaj en plej bona okazo, vi devus esti paŝtisto, ne dio. Gardu vin ankaŭ, ke mi ne pruvu al la homoj, ke 
vi ne ekzistas, ĉar tiam ĉiuj ĉesus oferdoni al vi. Kun filozofoj oni prefere vivu en paco. 
Tiel parolante kun si mem kaj kun Hermeso, li etendiĝis 
sur benko, submetis sian mantelon sub la kapon kaj, kiam la 
sklavoj forprenis la manĝovazojn, li endormiĝis. Li vekiĝis, aŭ 
pli ĝuste oni vekis lin, kiam alvenis Croto. Tiam li iris en la 
atrium kaj kun plezuro komencis rigardi la potencan figuron 
de la luktomajstro, eksgladiatoro, kiu per sia grandeco ŝajnis 
plenigi la tutan atrium. Croto jam estis interkonsentinta pri la 
prezo de la entrepreno kaj ĝuste li parolis al Vinicius: 
-Je Herkulo! bone, Sinjoro, ke vi turnis vin al mi hodiaŭ, 
ĉar morgaŭ mi iros en Beneventon, kien invitis min la nobla 
Vatinius, por ke mi tie antaŭ la cezaro luktu kun Sifax, la plej 
forta negro, kiun iam naskis Afriko. Ĉu vi imagas, sinjoro, kiel 
lia vertebraro krakos en miaj brakoj, sed krom tio mi frakasos per pugno lian nigran makzelon. 
-Je Polukso! - respondis Vinicius. - Mi estas certa, ke vi 
tion faros, Croto. 
-Kaj vi bonege agos, - aldonis Chilo. - Jes!... Krom tio 
frakasu lian makzelon! Ĝi estas bona ideo kaj inda je via faro. 
Mi estas preta veti, ke vi frakasos lian makzelon. Dume tamen 
olivoleu viajn membrojn, mia Herkulo, ĉar sciu tion, ke kun 
vera Kakuso vi povas renkontiĝi. La homo, gardanta la fraŭ-
linon, kiun serĉas la nobla Vinicius, posedas laŭdire esceptan 
forton. 
Chilo parolis tiel nur por eksciti la ambicion de Croto, sed 
Vinicius diris: 
-Jes, mi ne vidis tion, sed oni rakontis al mi pri tiu ligo, ke 
kaptinte virbovon je la kornoj, li povas ĝin treni, kien li volas. 
-Ho! -ekkriis Chilo, kiu ne imagis, ke Ursus povis esti tiel 
forta. 
Sed Croto ridetis malestime. 
-Mi devigas min, nobla sinjoro forkapti per tiu ĉi mano, 
kiun vi ordonos, per la alia defendi min kontraŭ sep tiaj ligoj 
kaj alporti la fraŭlinon en ian domon, se eĉ ĉiuj kristanoj de 
tuta Romo postkurus min, kiel kalabriaj lupoj. Se mi tion ne 
sukcesos, mi lasos min skurĝi ĉe tiu ĉi impluvium. 
-Ne permesu al li tion, sinjoro! - ekkriis Chilo. - Oni 
komencos ĵeti ŝtonojn sur nin, kaj tiam kion helpos lia tuta 
forto? Ĉu ne estos pli bone forpreni la fraŭlinon el la domo 
kaj riski pereon nek por ŝi, nek por ni mem? 
-Tiel estu, Croto, - diris Vinicius. 
-Via mono, via volo! Memoru nur, sinjoro, ke morgaŭ mi 
veturos en Beneventon. 
-Mi havas kvincent sklavojn en la urbo mem, - respondis Vinicius. 
Poste li donis al ili signon, ke ili foriĝu, iris mem en la bibliotekon kaj sidiĝinte, skribis al Petronius la sekvantajn vortojn: 
"Chilo trovis Ligian. Hodiaŭ vespere mi iros kun li kaj kun 
Croto en Ostrianon kaj forkaptos ŝin tuj, aŭ morgaŭ el la domo. La dioj verŝu sur vin ĉiajn bonojn. Restu en sano, carissime, ĉar la ĝojo ne lasas min skribi plu."
Kaj, metinte la kanon, li komencis promeni per rapidaj pa- 
ŝoj, ĉar krom la ĝojo, kiu plenplenigis lian animon, konsumis 
lin febro. Li diris al si, ke la morgaŭan tagon Ligia estos en tiu 
ĉi domo. Li ne sciis, kiel li agos kun ŝi, li tamen sentis, ke se 
ŝi volos lin ami, li estos ŝia sklavo. Li rememoris la certigojn 
de Acte, ke li estis amata, kaj kortuŝiĝis ĝisfunde. Do la afero konsistos nur en subpremo de ia virgulina honto kaj de iaj 
ĵuroj, kiujn videble ordonas la kristana instruo? Sed se tiel 
estas, do, kiam Ligia foje troviĝos en lia domo kaj subiĝos al 
persvado aŭ perforto, tiam ŝi devos diri al si: "ĝi fariĝis!" kaj 
poste estos jam cedema kaj amanta. 
Eniro de Chilo interrompis tamen la fluadon de tiuj dolĉaj 
pensoj. 
-Sinjoro, - diris la greko, - jen kio venis ankoraŭ en 
mian kapon: eble la kristanoj havas iajn tesserae, sen kiuj neniu estos enlasita en Ostrianon? Mi scias, ke en la preĝodomoj tiel okazas kaj tian tessera mi ricevis de Euricius; permesu 
do, ke mi iru al li, sinjoro, informiĝu precize kaj provizu nin 
per tiuj signoj, se ili montriĝos necesaj. 
-Bone, nobla saĝulo, - respondis gaje Vinicius, - vi parolas kiel prudenta homo kaj meritas pro tio laŭdon. Iru do 
al Euricius, aŭ kien plaĉas al vi, sed kiel garantion lasu sur tiu 
ĉi tablo la sakon, kiun vi ricevis. 
Chilo, kiu ĉiam malvolonte disiĝis de mono, ekgrimacis, li 
konformiĝis tamen al la ordono kaj eliris. De Carinae al la 
Cirko, apud kiu trovis sin la butiko de Euricius, ne estis tre 
malproksime, tial li revenis ankoraŭ longe antaŭ la vespero. 
-Jen estas la signoj, sinjoro. Sen ili oni nin ne enlasus. Mi 
ankaŭ bone informiĝis pri la vojo, kaj samtempe diris al Euricius, ke mi bezonas la signojn nur por miaj amikoj kaj mem
mi ne iros, ĉar tio estas por mi tro malproksime, fine ke morgaŭ mi vidos la grandan apostolon, kiu ripetos al mi la plej 
belajn fragmentojn el sia parolado. 
-Kiel do: vi ne iros? Vi devas iri! - diris Vinicius. 
-Mi scias, ke mi devas, sed mi iros bone kapuĉkovrita, kaj 
mi konsilas al vi fari la samon, aŭ ni povas fortimigi la birdojn. 
Baldaŭ efektive ili komencis sin prepari, ĉar ekstere jam 
igis krepusko. Ili prenis gaŭlajn mantelojn kun kapuĉoj, ili 
prenis lanternojn; krome Vinicius armis sin mem kaj siajn 
kunulojn per mallongaj, kurbaj ponardoj, Chilo, plie, surmetis 
perukon, per kiu li provizis sin envoje al Euricius, kaj ili eliris, rapidante por atingi la malproksiman pordegon Nomentanan ankoraŭ antaŭ ĝia fermo.
ĈAPITRO XX 
Ili iris tra Vicus Patricius, laŭlonge de Viminalo, al la iama 
Viminala pordego, apud la ebenaĵa, kie poste Diokletiano 
konstruigis grandiozajn vaporbanejojn. Ili preterpasis la restaĵojn de la murego de Servius Tullius kaj tra lokoj jam pli 
malplenaj atingis la vojon Nomentanan, poste, direktinte sin 
dekstren al la Salaria, troviĝis inter montetoj plenaj de sabloprenejoj, kaj ialoke de tomboj. Intertempe iĝis tute mallume, 
kaj ĉar la luno ankoraŭ ne leviĝis, estus al ili sufiĉe malfacile 
trovi la vojon, se, kiel antaŭvidis Chilo, ne montrus ĝin la 
kristanoj mem. Efektive, dekstre, maldekstre kaj antaŭe oni 
vidis malhelajn figurojn, singarde rapidantajn al la sablaj kavegoj. Kelkaj el tiuj homoj portis lanternojn, kovrante ilin tamen laŭeble per la manteloj, aliaj, pli bone konantaj la vojon, 
iris en mallumo. La ekzercitaj okuloj de Vinicius distingis laŭ 
la movoj pli junajn virojn de maljunuloj, trenantaj sin kun 
helpo de bastonoj, kaj de virinoj, zorgeme envolvitaj en longaj stolae. Maloftaj pasantoj kaj kamparanoj, reveturantaj el la 
urbo, konsideris videble tiujn noktajn migrantojn kiel laboristojn, rapidantajn al la sablejoj, aŭ kiel enterigajn korporaciojn, kies membroj iafoje aranĝis inter si agapojn en nokto. 
Laŭgrade tamen, kiel la juna patricio kaj liaj kunuloj antaŭ- 
eniĝis, ĉirkaŭe flagris ĉiam pli multaj lanternoj kaj grandiĝis 
la nombro de la personoj. Kelkaj el ili kantis per mallaŭtaj 
voĉoj kantojn, kiuj ŝajnis al Vinicius kvazaŭ plenaj de sopiro.
Iafoje atingis lian orelan apartaj vortoj aŭ frazoj, kiel ekzemple: "Leviĝu vi, kiu dormas" aŭ "Leviĝu el mortintoj", alifoje la nomo de Kristo ripetiĝis en la buŝoj de la viroj kaj virinoj. Sed Vinicius malmulte atentis la vortojn, ĉar lian kapon 
trakuris la penso, ke eble iu el tiuj malhelaj figuroj estas Ligia. Kelkaj, preterpasante proksime, diris: "Paco kun vi!" aŭ 
"Gloro al Kristo!" kaj fine regis maltrankvilo kaj lia koro ekbatis pli forte, ĉar ŝajnis al li, ke li aŭdas la voĉon de Ligia. 
Similaj figuroj aŭ similaj movoj erarigis lin en la mallumo 
ĉiumomente, kaj nur konvinkiĝinte kelkfoje pri sia eraro, li 
komencis ne fidi al la okuloj. 
La vojo ŝajnis al li tamen longa. La ĉirkaŭaĵon li konis bone, 
sed en la mallumo li ne povis tie orientiĝi. Ĉiumomente ili 
trafis jen iajn mallongajn pasejojn, jen partojn de muroj, jen 
iajn konstruaĵojn, kiujn li ne memoris apud la urbo. Fine la 
rando de la luno aperis el super amasiĝintaj nuboj kaj lumigis la ĉirkaŭaĵon pli bone ol la flagrantaj lanternoj. Io komencis fine brili de malproksime, kvazaŭ fajro aŭ flamo de torĉo. 
Vinicius klinis sin al Chilo kaj demandis, ĉu tio estas Ostriano. 
Chilo, kiun la nokto, la malproksimeco de la urbo kaj tiuj 
figuroj, similaj al fantomoj, videble forte impresis, respondis 
per iom necerta voĉo: 
-Mi ne scias, sinjoro, neniam mi estis en Ostriano. Sed ili 
povus glori Kriston ie pli proksime al la urbo. 
Kaj post momento, sentante la bezonon paroli kaj plifortigi sian kuraĝon, li aldonis: 
-Ili kunvenas kiel rabistoj, kaj tamen ne estas al ili permesite mortigi, se nur tiu ligo ne trompis min malinde. 
Sed Viniciuson, kiu pensis pri Ligia, ankaŭ mirigis tiu singardemo kaj sekreteco, kun kiu ŝiaj samkonfesantoj kunvenis 
por aŭskulti sian ĉefpastron, li do diris: 
-Kiel ĉiuj religioj, ankaŭ tiu ĉi havas inter ni siajn simpatiulojn, sed la kristanoj estas ja juda sekto. Kial ili kunvenas 
ĉi tie, se en Transtibro staras judaj temploj, kie en plenluma 
tago la judoj faras oferdonojn? 
-Ne, sinjoro. La judoj estas ĝuste iliaj plej grandaj malamikoj. Oni diris al mi, ke jam antaŭ la hodiaŭ cezaro okazis 
preskaŭ milito inter la judoj kaj ili. La cezaron Claudiuson tiel 
tedis tiuj maltrankviloj, ke li ekzilis ĉiujn judojn, nun tamen 
la edikto estas nuligita. Sed la kristanoj kaŝas sin de la judoj 
kaj de la popolo, kiu, kiel vi scias, atribuas al ili krimoji kaj 
malamegas ilin. 
Dum ia tempo ili iris en silento, post kio Chilo, kies timo 
kreskis videble samgrade kiel ili malproksimiĝis de la urbo, 
diris: 
-Revenante de Euricius, mi pruntis ĉe unu barbiro, perukon kaj metis en la nazon du grajnojn de fabo. Ili ne devus 
min rekoni. Kaj se ili eĉ rekonos, ili min ne mortigos. Ili ne 
estas malbonaj homoj! Ili eĉ estas tre honestaj homoj, kiujn 
mi amas kaj estimas. 
-Ne favorigu ilin al vi antaŭtempe per laŭdoj, - respondis Vinicius. 
Ili eniris nun mallarĝan fosaĵon, fermitan deflanke kvazaŭ 
per du remparoj, kiujn unuloke transsaltis akvedukto. La luno 
elŝovis sin dume de post la nuboj kaj ĉe la fino de la fosaĵo ili 
vidis muron, abunde kovritan de hederoj, arĝente brilantaj en 
la lunlumo. Tio estis Ostriano. 
La koro de Vinicius ekbatis pli vive. 
Ĉe la pordego du fosistoj forprenis la signojn. Post momento Vinicius kaj liaj kunuloj troviĝis en spaco sufiĉe vasta, fermita de ĉiuj flankoj de muro. Kelkloke staris tie apartaj 
monumentoj, kaj en la mezo oni vidis la ostan enterigejon, aŭ 
kripton, kuŝantan per sia suba parto sub la tersupraĵo, en kiu 
estis la tomboj; antaŭ la eniro en la kripton plaŭdis fontano. 
Estis tamen evidente, ke tre granda nombro da personoj ne 
povus lokiĝi en la enterigejo mem, Vinicius do facile divenis, 
ke la rito okazos sub la libera ĉielo, en la korto, kie baldaŭ 
kunvenis tre multenombra amaso. Kien nur la okulo povis 
atingi, lanterno flagris apud lanterno, kaj multaj el la venintoj tute ne havis lumon. Krom kelkaj kapoj ĉiuj, ĉu timante 
perfidulojn, aŭ malvarmon, restis kapuĉkovritaj kaj la juna 
patricio kun maltrankvilo pensis, ke se ili restos tiel ĝis la fino, 
tiam en tiu amaso, ĉe tiu malforta lumo, neeble estos por li 
rekoni Ligian. 
Sed subite ĉe la kripto oni bruligis kelkajn peĉtorĉojn, kiujn 
oni kunmetis en malgrandan ŝtiparon. Iĝis pli lume. La amaso 
komencis post momento kanti, unue mallaŭte, poste pli laŭte, 
ian strangan himnon. Vinicius neniam en la vivo aŭdis similan kanton. Tiu sama sopiro, kiu jam frapis lian atenton ĉe la 
kantoj duonvoĉe sonigataj de unuopaj homoj envoje al la 
tombejo, reaŭdiĝis ankaŭ nun en tiu himno, nur multe pli 
klare kaj pli forte, ĝis fine ĝi iĝis tiel korskua kaj grandega, 
kvazaŭ kune kun la homoj komencus sopiri tiu tuta tombejo, la montetoj, fosaĵoj kaj ĉirkaŭaĵo. Povis ŝajni ĉe tio, ke estas 
en ĝi ia vokado en nokto, ia humila peto pri savo en vojperdo 
kaj mallumo. La kapoj, levitaj supren, ŝajnis vidi iun malproksime, alte, kaj la manoj - alvoki, ke li venu malsupren. Kiomfoje la kanto eksilentis, sekvis kvazaŭ momento de atendo, 
tiel korskua, ke eĉ Vinicius kaj liaj kunuloj malgraŭvole rigardis al la steloj, kvazaŭ timante, ke okazos io eksterordinara 
kaj ke vere iu malsuprenvenos. Vinicius en Malgranda Azio, 
en Egipto kaj en Romo mem vidis multegajn diversajn templojn, ekkonis multegajn religiojn kaj aŭdis multegajn kantojn, nur ĉi tie li tamen vidis unuafoje homojn, alvokantajn 
sian dion per kanto ne tial, ke ili volis plenumi per tio iun 
fiksitan riton, sed el la koro, el tia vera sopiro al li, kian povas 
havi infanoj al sia patro aŭ patrino. Oni devus esti blinda por 
ne rimarki, ke tiuj homoj ne nur adoris sian Dion, sed ankaŭ 
amis lin tutanime, kaj tion Vinicius vidis ĝis nun en neniu 
lando, en neniuj ritoj, en neniu templo, ĉar en Romo kaj en 
Grekujo tiuj, kiuj observis ankoraŭ la kulton al la dioj, faris 
tion por sekurigi al si ilian helpon, aŭ pro timo, sed al neniu 
eĉ venis en la kapon, ke oni povus ilin ami. 
Kvankam lia penso estis okupita de Ligia kaj serĉado de ŝi 
meze de la amaso absorbis lian atenton, li ne povis tamen ne 
vidi tiujn strangajn kaj eksterordinarajn aferojn, kiuj okazis 
ĉirkaŭ li. Dume oni alĵetis kelkajn torĉojn al la fajro, kiu verŝis 
ruĝan lumon sur la tombejon, malfortigante la briladon de la 
lanternoj, kaj en tiu sama momento el la enterigejo eliris maljunulo, vestita per mantelo kun kapuĉo, sed kun malkovrita 
kapo, kaj surpaŝis ŝtonon, kuŝantan proksime al la ŝtiparo. 
La amaso ekbalancis sin je lia vido. Voĉoj apud Vinicius komencis flustri: "Petrus! Petrus!" Kelkaj surgenuiĝis, aliaj etendis al li la brakojn. Sekvis silento tiel profunda, ke oni aŭdis 
ĉiun arbopeceton, falantan de la torĉoj, malproksiman radbruon de la Nomentana vojo kaj murmuradon de vento en 
kelkaj pinioj, kreskantaj apud la tombejo. 
Chilo klinis sin al Vinicius kaj flustris: 
-Jen li! la unua disĉiplo de Kristo, la fiŝkaptisto!
La maljunulo levis supren la manon kaj per signo de kruco benis la kunvenintojn, kiuj tiufoje falis sur la genuojn. La 
kunuloj de Vinicius kaj li mem, ne volante sin perfidi, sekvis 
la ekzemplon de la aliaj. La juna viro komence ne povis konsciigi al si siajn impresojn, ĉar ŝajnis al li, ke tiu figuro, kiun 
li vidis antaŭ si, estas kaj sufiĉe simpla kaj eksterordinara, kaj 
plie, ke tiu eksterordinareco venas ĝuste el ĝia simpleco. La 
maljunulo havis nek mitron sur la kapo, nek kverkfolian kronon ĉirkaŭ la tempioj, nek palmon en la mano, nek oran tabulon sur la brusto, nek veston stelbroditan aŭ blankan, unuvorte neniun el tiuj insignoj, kiujn portis pastroj orientaj, 
egiptaj, grekaj, aŭ romaj. Kaj denove frapis Viniciuson tiu 
sama diferenco, kiun li sentis, aŭskultante la kristanajn kantojn, ĉar ankaŭ tiu "fiŝkaptisto" ŝajnis al li ne iu ĉefpastro, 
lerta en ceremonioj, sed kvazaŭ simpla, aĝa kaj treege respektinda atestanto, kiu venas de malproksime por rakonti pri 
iu vero, kiun li vidis, kiun li tuŝis, kiun li kredis, kiel oni kredas evidentaĵon, kaj amis ĝuste pro tio, ke li kredis. Estis ankaŭ en lia vizaĝo tia forto de konvinko, kian posedas la vero 
mem. Kaj Vinicius, kiu, estante skeptikulo, ne volis subiĝi al 
lia ĉarmo, subiĝis tamen al ia febra scivolo, kio do elfluos el 
la buŝo de tiu kunulo de la mistera "Chrestus" kaj kia estas tiu 
instruo, kiun konfesas Ligia kaj Pomponia Graecina. 
Dume Petro komencis paroli kaj parolis unue kiel patro, 
kiu admonas siajn infanojn kaj instruas, kiel ili devas vivi. Li 
ordonis al ili, ke ili rezignu luksojn kaj voluptojn, ke aliflanke ili amu malriĉecon, ĉastajn morojn, veron, ke ili elportu 
pacience maljustaĵojn kaj persekutojn faratajn al ili, obeu 
siajn estrojn kaj ĉefulojn, gardu sin de perfido, hipokriteco kaj 
klaĉamo, kaj fine, ke ili donu ekzemplon tiel unu al alia inter
si, kiel eĉ al la idolanoj. Viniciuson, por kiu estis bona ĉio, kio 
povus revenigi al li Ligian, kaj malbona ĉio, kio starus inter ili 
kiel baro, ofendis kaj kolerigis kelkaj el tiuj konsiloj, ĉar ŝajnis al li, ke rekomendante ĉastecon kaj batalon kontraŭ la 
voluptodeziroj, tiu maljunulo kuraĝas per la samo ne nur 
mallaŭdi lian amon, sed malinklinigas Ligian de li kaj konfirmas ŝin en la kontraŭstaro. Li komprenis, ke se ŝi ĉeestas inter la kunvenintoj, se ŝi aŭskultas tiujn vortojn kaj prenas, ilin 
en la koron, ŝi devas en tiu momento pensi pri li kiel pri malamiko de ĉi tiu instruo kaj malnoblulo. Ĉe tiu penso kaptis lin 
kolero: "Kion do novan mi aŭdis," li diris al si. "Tio ĉi estas do 
tiu nekonata instruo? Ĉiu tion scias, ĉiu tion aŭdis. Malriĉecon kaj limigon de la bezonoj rekomendas ja ankaŭ la cinikoj, 
virton rekomendis ja ankaŭ Sokrato, kiel aferon malnovan, 
sed bonan; ja iu ajn stoiko, eĉ tia Seneca, kiu havas kvincent 
citronlignajn tablojn, gloras moderecon, rekomendas veramon, paciencon en malbonsorto, firmecon en malfeliĉo, kaj 
ĉio tio estas jam kvazaŭ longe kuŝinta greno, kiun musoj 
manĝas, sed kiun homoj ne plu volas manĝi, ĉar pro malnoveco ĝi odoras ŝimon." Kaj krom kolero li spertis ankaŭ senton de disreviĝo, ĉar li esperis malkovron de iaj nekonataj, 
sorĉaj misteroj kaj kredis almenaŭ, ke li aŭdos iun retoron, 
mirigantan per sia elokventeco, dume li aŭdis sole vortojn 
treege simplajn, senigitajn de ĉiaj ornamoj. Mirigis lin nur tiu 
silento kaj tiu profunda atento, kun kiu la amaso aŭskultis. 
Sed la maljunulo parolis plue al tiuj homoj, ensorĉitaj per liaj 
vortoj, ke ili devas esti bonaj, humilaj, justaj, malriĉaj kaj puraj, ne por havi tranvilon dum la vivo, sed por post la morto 
vivi eterne en Kristo, en tia ĝojo, en tia gloro, florado kaj feli- 
ĉo, kiujn neniam iu atingis sur la tero. Kaj nun Vinicius, kvankam malamike agordita antaŭ momento, ne povis ne rimarki, ke tamen estas diferenco inter la instruo de la maljunulo 
kaj tio, kion diris la cinikoj, stoikoj aŭ aliaj filozofoj, ĉar tiuj 
rekomendis bonon kaj virton kiel aferon prudentan kaj sole 
praktikan en la vivo, dum li promesis por ĝi senmortecon, kaj 
ne ian senvaloran senmortecon sub la tero, en enuo, vanteco kaj malpleno, sed grandiozan, egalan preskaŭ al la stato de 
la dioj. Li parolis pri ĝi, krome, kiel pri afero tute certa, do 
kontraŭ tia kredo la valoro de virto iĝis simple senlima, kaj la 
sortobatoj de la vivo prezentis sin kiel io senkompare malgrava, ĉar suferi dum momento por senmezura feliĉo estas tute 
alia afero ol suferi nur tial, ke tia estas la ordo de la naturo. 
Sed la maljunulo parolis plu, ke virton kaj veron oni devas 
ami pro ili mem, ĉar la plej alta bono kaj pratempa virto estas Dio, kiu do ilin amas, tiu amas Dion kaj pro tio mem iĝas 
Lia amata infano. Vinicius ne komprenis tion bone, li sciis 
tamen jam antaŭe el la vortoj, kiujn Pomponia Graecina diris 
al Petronius, ke tiu Dio estas laŭ la konviko de la kristanoj 
unu kaj ĉiopova, kiam do nun li aŭdis ankoraŭ, ke Li estas 
ĉiobono kaj ĉiovero, li pensis malgraŭvole, ke kontraŭ tia 
Demiurgo Jovo, Saturno, Apolono, Junono, Vesto kaj Venuso aspektus kiel iu aĉa bando, en kiu misagas ĉiuj kune kaj ĉiu 
aparte. Sed plej granda mirego posedis la junan viron, kiam 
la maljunulo komencis instrui, ke Dio estas ankaŭ ĉioamo, 
kiu do amas la homojn, tiu plenumas Lian plej altan ordonon. 
Ne sufiĉas tamen ami la homojn de sia nacio, ĉar Dio-homo 
por ĉiuj verŝis sian sangon kaj inter la idolanoj trovis jam tiajn siajn elektitojn, kiel Cornelius la centuriestro, kaj ke ne 
sufiĉas ami tiujn, kiuj bonfaras al ni, ĉar Kristo pardonis eĉ al 
la judoj, kiuj transdonis Lin je morto, kaj al la romaj soldatoj,
kiuj alnajlis Lin al la kruco, oni devas do al tiuj, kiuj agas al ni 
maljuste, ne nur pardoni, sed ami ilin kaj pagi al ili bonon por 
malbono; kaj ne sufiĉas ami bonulojn, sed oni devas ami ankaŭ malbonulojn, ĉar nur per amo oni povas elradikigi el ili 
la malbonon. Chilo ĉe tiuj vortoj pensis, ke lia laboro estas 
vane perdita kaj ke Ursus neniam en la vivo kuraĝos mortigi 
Glaucuson, nek en tiu ĉi nokto, nek en iu alia. Li tamen tuj 
konsolis sin per alia konkludo, eltirita el la instruoj de la maljunulo: nome, ke ankaŭ Glaucus ne mortigos lin, se li eĉ lin 
malkovros kaj rekonos. Vinicius ne pensis jam tamen, ke en 
la vortoj de la maljunulo estas nenio nova, sed kun mirego 
demandis sin mem: kia Dio tio estas? kia instruo tio estas? kia 
popolo? Ĉio, kion li aŭdis, ne povis simple eniri lian kapon. 
Tio estis por li ia senekzempla noveco de ideoj. Li sentis, ke 
se li, ekzemple, volus sekvi ĉi tiun instruon, li devus meti sur 
oferŝtiparon sian pensmanieron, kutimojn, karakteron, sian 
tutan ĝisnunan naturon, ĉion tion bruligi en cindron kaj plenigi sin per ia tute alia vivo kaj per tute nova animo. La instruo, kiu ordonis al li ami la partojn, sirianojn, grekojn, 
egiptanojn, gaŭlojn kaj britojn, pardoni malamikojn, pagi al 
ili bonon por malbono kaj ami ilin, ŝajnis al li freneza, sed 
samtempe li havis la senton, ke tamen en ĝia frenezeco mem 
estas io pli potenca ol en ĉiuj ĝisnunaj filozofioj. Li kredis, ke 
pro sia frenezeco ĝi estas neplenumebla, kaj pro la neplenumebleco - dia. Li malakceptis ĝin en la animo, sed sentis, ke 
disiras de ĝi, kvazaŭ de herbejo plena de floroj, ia kapturna 
odoro, kiun foje enspirinte, oni devas, kiel en la lando de la 
lotofagoj, forgesi ĉion alian kaj nur al ĝi sopiri. Ŝajnis al li, ke 
estas en ĝi nenio reala kaj, kune, ke la realeco estas kontraŭ 
ĝi io tiel vanta, ke ne valoras haltigi ĉe ĝi la penson. Ekĉirkaŭis
lin iaj spacoj, kiujn li ne antaŭdivenis, iaj gigantaĵoj, iaj nuboj. 
Tiu tombejo komencis lin impresi kiel kunvenejo de frenezuloj, sed ankaŭ kiel loko mistera kaj terura, kie, kvazaŭ sur iu 
mistika kuŝejo, naskiĝas io, kio ĝis nun ne ekzistis en la mondo. Li rekonsciigis al si ĉion, kion de la unua momento la maljunulo parolis pri la vivo, vero, amo, Dio, kaj liaj pensoj blindiĝis de brilo, kiel okuloj blindiĝas de fulmoj, senĉese sekvantaj unu alian. Kiel ordinare homoj, kies vivo ŝanĝiĝis en 
unu pasion, li pensis pri ĉio tio tra sia amo al Ligia, kaj ĉe la 
lumo de tiuj briloj li vidis klare unu aferon: ke se Ligia ĉeestas 
en la tombejo, se ŝi konfesas tiun ĉi instruon, aŭskultas kaj 
sentas, neniam en la vivo ŝi iĝos lia amatino. 
La unuan fojon de la tempo, kiam li vidis ŝin ĉe la Aulusoj, 
Vinicius sentis, ke se li eĉ nun ŝin reakiros, eĉ tiam li ŝin ne 
reakiros. Nenio simila venis ĝis nun en lian kapon, kaj en tiu 
momento li ne povis tion konsciigi al si, ĉar ĝi estis ne tiel 
klara kompreno, kiel malklara sento de iu neriparebla perdo 
kaj de iu malfeliĉo. Naskiĝis en li maltrankvilo, kiu tuj ŝanĝis 
sin en uraganon de kolero, kontraŭ la kristanoj ĝenerale, kaj 
kontraŭ la maljunulo speciale. Tiu fiŝkaptisto, kiun unuarigarde li konsideris kiel simplulon, inspiris nun al li preskaŭ 
timon kaj ŝajnis al li esti ia mistera fato, decidanta senindulge kaj kune tragike pri lia sorto. 
Fosisto denove almetis nerimarkeble kelkajn torĉojn al la 
fajro, la vento ĉesis murmuri en la pinioj, la flamo levis sin, 
rekte, en maldika kojno, al la steloj, brilantaj sur la belvetera 
ĉielo, kaj la maljunulo, rememorinte la morton de Kristo, komencis paroli nur pri Li. Ĉiu haltigis la spiron en la brusto kaj 
la silento iĝis ankoraŭ pli granda ol antaŭe, tia, ke oni povis 
preskaŭ aŭdi la batadon de la koroj. Tiu homo vidis! kaj li
rakontis, kiel tiu, al kiu ĉiu momento tiel fiksiĝis en la memoro, ke, fermante la okulojn, li ankoraŭ vidas. Li rakontis do, 
kiel, veninte de la Kruco, li sidis kun Johano dum du tagoj kaj 
du noktoj en la ĝardeno, kiel ili restis tie ne dormante, ne 
manĝante, en doloro, timo, ĉagreno, tenante siajn kapojn per 
la manoj kaj pensante, ke Li mortis. Oh, ah! kiel dolore estis! 
kiel dolore! Jam la tria tago ekmatenis kaj la tagiĝo blankigis 
la urbajn murojn, kaj li kun Johano sidis tiel ĉe muro, senkonsilaj kaj senesperaj. Se nur dormo iafoje ilin kaptis (ĉar ankaŭ 
la nokton antaŭ la krucumo ili pasigis sendorme), tuj ili veki- 
ĝis kaj komencis denove lamenti. Kaj apenaŭ la suno leviĝis, 
enkuris Mario el Magdalo, senspire; kun disligitaj haroj kaj 
kun la krio: "Oni prenis la Sinjoron!" Kaj ili, aŭdinte tion, levis 
sin kaj kuris al la loko. Sed Johano, homo malpli aĝa, alkuris 
unua, vidis la tombon malplena kaj ne kuraĝis eniri. Nur 
kiam ili estis triope ĉe la eniro, li, kiu tion rakontas al ili, eniris, vidis sur la ŝtono la viŝtukon kaj la tolaĵojn, sed la korpon 
li ne trovis. 
Do timo ilin ekregis, ĉar ili pensis, ke la pastroj forkaptis 
Kriston, kaj ambaŭ revenis hejmen en ankoraŭ pli granda 
aflikto. Poste alvenis aliaj disĉiploj kaj lamentis, jen ĉiuj kune, 
por ke pli facile aŭdu ilin la Sinjoro de Armeoj, jen laŭvice. La 
spirito en ili duonmortis, ĉar ili esperis, ke la Majstro elaĉetos Izraelon, sed jen estis la tria tago, de kiam Li mortis, do ili 
ne komprenis, kial la Patro forlasis la Filon, kaj ili preferus ne 
vidi la tagon kaj morti, tiel peza estis la ŝarĝo. 
La rememoro pri tiuj teruraj momentoj ankoraŭ nun elpremis el la okuloj de la maljunulo du larmojn, kiujn oni bone 
vidis ĉe la lumo de la fajro, gutantajn de la griza barbo. Lia 
maljuna kapo, nudigita de haroj, komencis tremi, kaj la voĉo
morthaltis en lia brusto. Vinicius diris al si interne: "Tiu ĉi 
homo parolas veron kaj ploras pro ĝi," kaj la simplakorajn 
aŭskultantojn ankaŭ kortuŝo kaptis je la gorĝoj. Ili aŭdis jam 
plurfoje pri la krucumo de Kristo kaj sciis, ke ĝojo sekvos la 
malĝojon, sed, ĉar tion rakontis la apostolo, kiu vidis, tial sub 
la impreso ili plektis la manojn, plorĝemante, aŭ batis la brustojn. 
Sed iom post iom ili trankviliĝis, ĉar la deziro aŭskulti plu 
venkis. La maljunulo duonfermis la okulojn, kvazaŭ volante 
pli bone vidi en la animo la malproksimajn aferojn, kaj daŭrigis: 
"Dum ili tiel lamentis, denove enkuris Mario el Magdalo, 
vokante, ke ŝi vidis la Sinjoron. Ne povante pro grandega brilo rekoni Lin, ŝi pensis, ke tio estas ĝardenisto, sed Li diris: 
"Mario!" Tiam ŝi ekkriis: "Rabbonim!" kaj falis al Liaj piedoj; 
Li ordonis al ŝi iri al la disĉiploj, kaj poste malaperis. Sed ili, 
la disĉiploj, ne kredis al ŝi, kaj kiam ŝi ploris, iuj admonis ŝin, 
pensante, ke ŝia menso difektiĝis pro la ĉagreno, ĉar ŝi ankaŭ 
diris, ke ŝi vidis en la tombo anĝelojn, dum ili, alkurinte duafoje, vidis la tombon malplena. - Poste vespere alvenis Kleofaso, kiu kune kun la aliaj iris en Emauson, kaj ili revenis rapide, dirante: "Vere, la Sinjoro leviĝis el mortintoj". Kaj ili komencis kontraŭparoli unu la alian ĉe la fermita pordo, timante la judojn. Subite Li staris inter ili, kvankam ne knaris la 
pordo, kaj kiam ili rigidiĝis, Li diris al ili: "Paco kun vi!" 
"Kaj mi vidis Lin, kiel vidis Lin ĉiuj, kaj Li estis kiel lumo kaj 
kiel feliĉo de niaj koroj, ĉar ni kredis, ke Li leviĝis el mortintoj kaj ke maroj sekiĝos, montoj ŝanĝos sin en polvon, sed Lia 
gloro ne pasos". 
"Kaj post ok tagoj Tomaso Didimo metis la fingrojn en
Liajn vundojn, tuŝis Lian flankon, kaj poste falis al Liaj piedoj, 
vokante: "Mia, Sinjoro kaj mia Dio!", al kio Li respondis: "Ĉar 
vi vidis min, vi kredis. Benitaj estas tiuj, kiuj ne vidis, kaj tamen kredis". Kaj ni aŭdis ĉi tiujn vortojn kaj niaj okuloj rigardis Lin, ĉar Li estis inter ni". 
Vinicius aŭskultis kaj okazis kun li io stranga. Li forgesis 
momente, kie li estas, li komencis perdi la senton de realeco, 
mezurkapablon, juĝon. Li staris kontraŭ du neeblaĵoj. Li ne 
povis kredi tion, kion diris la maljunulo, kaj sentis, ke oni 
devus esti ja blinda kaj malkonfesi la propran prudenton por 
supozi, ke tiu homo, kiu diris: "Mi vidis", mensogis. Estis io 
en lia kortuŝo, en liaj larmoj, en lia tuta sinteno kaj en la detaloj de la okazoj, kiujn li rakontis, kio faris ĉian suspekton neebla. Al Vinicius ŝajnis kelkmomente, ke li sonĝas. Sed ĉirkaŭe li vidis silentan amason, la fulgodoro de la lanternoj 
atingis lian nazon; kelkan distancon de li flamis la torĉoj kaj 
apude, sur la ŝtono, staris la maljuna homo, proksima al tombo, kun iom tremanta kapo, kiu, atestante per siaj vortoj, ripetis: "Mi vidis!" 
Kaj li rakontis al ili ĉion pluan, ĝis la ĉieleniro. Iafoje li ripozis, ĉar li parolis tre detale, sed oni sentis, ke ĉiu plej eta 
detalo tiel gravuriĝis en lia memoro kiel sur ŝtono. Tiujn, kiuj 
lin aŭskultis, ekregis ekstazo. Ili forĵetis la kapuĉojn de la kapoj por aŭdi pli bone kaj por preterlasi neniun el tiuj vortoj, 
kiuj estis por ili netakseblaj. Ŝajnis al ili, ke iu superhoma forto transportas ilin en Galileon, ke ili paŝas kune kun la dis- 
ĉiploj en la tieaj boskoj kaj ĉe la akvobordoj, ĉe tiu ĉi tombejo 
ŝanĝas sin en la Tiberiadan lagon, kaj sur la bordo, en matena nebulo, staras Kristo, kiel Li staris tiam, kiam Johano, rigardante el la boateto, diris: "Jen la Sinjoro!" kaj Petro ĵetis sin
naĝe, por pli rapide atingi la amatajn piedojn. En la vizaĝoj 
oni vidis ravitecon sen limoj kaj forgeson pri la vivo kaj 
feliĉon kaj senmezuran amon. Videble estis, ke dum la longa 
rakontado de Petro kelkaj havis viziojn, kaj kiam li komencis 
rakonti, kiel en la momento de la Ĉieleniro nubetoj komencis ŝovi sin sub la piedojn de la Savinto kaj kovri Lin kaj kaŝi 
antaŭ la okuloj de la apostoloj, ĉiuj kapoj levis sin malgraŭ- 
vole al la ĉielo kaj sekvis momento kvazaŭ de atendo? kvazaŭ 
tiuj homoj esperus ekvidi Lin ankaŭ, kvazaŭ ili esperus, ke Li 
malsuprenvenos reen el la ĉielaj kampoj por vidi, kiel la 
maljuna apostolo paŝtas la ŝafojn konfiditajn al li, kaj beni lin 
kaj lian ŝafaron. 
Kaj por tiuj homoj ne ekzistis ĉi momente Romo, ne ekzistis la furioza cezaro, ne ekzistis temploj, dioj, idolanoj, ekzistis 
nur Kristo, kiu plenigis la teron, la maron, la ĉielon, la mondon. 
En malproksimaj domoj, disĵetitaj laŭlonge de Via Nomentana, kokoj komencis krii, anoncante noktomezon. En tiu 
momento Chilo tiris Viniciuson je la rando de lia mantelo kaj 
flustris: 
-Sinjoro, tie, proksime al la maljunulo, mi vidas Urbanon, 
kaj apud li iun fraŭlinon. 
Vinicius rekonsciiĝis kvazaŭ de dormo kaj, turninte sin en 
la direkton montratan de la greko, vidis Ligian.
ĈAPITRO XXI 
Ĉ 
iu guto de la sango ektremis en la juna patricio je ŝia 
vido. Li forgesis pri la amaso, pri la maljunulo, pri la propra miro pro tiuj nekompreneblaj aferoj, kiujn li aŭdis, kaj 
vidis antaŭ si nur ŝin solan. Jen fine post la tuta penado, post 
la longaj tagoj de maltrankvilo, baraktado, ĉagrenoj, li retrovis ŝin! Unuafoje en la vivo li spertis, ke ĝojo povas ataki la 
bruston, kiel sovaĝa besto, kaj premi ĝin ĝis perdo de la spiro. Li, kiu ĝis nun kredis, ke Fortuno havas kvazaŭ la devon 
plenumi ĉiujn liajn dezirojn, nun apenaŭ kredis al la propraj 
okuloj kaj al la propra feliĉo. Se tiu nekredo ne detenus lin, lia 
ekscitema naturo povus puŝi lin al iu malprudenta paŝo, sed 
li volis antaŭe konvinkiĝi, ĉu tio ne estas daŭrigo de tiuj mirakloj, kiuj plenigis lian kapon, kaj ĉu li ne sonĝas. Sed ĝi estis 
senduba: li vidis Ligian kaj apartigis lin de ŝi distanco de apenaŭ dekkelkaj paŝoj. Ŝi staris en plena lumo, do li povis ĝui 
ŝian vidon, kiom li nur volis. La kapuĉo deŝoviĝis de ŝia kapo 
kaj malordigis la harojn; ŝia buŝo estis iom malfermita, la 
okuloj levitaj al la apostolo, la vizaĝo aŭdosorĉita kaj ravita. 
En mantelo el malhela lano, ŝi estis vestita kiel knabino el la 
popolo, Vinicius tamen neniam vidis ŝin pli belega, kaj malgraŭ la tuta penskonfuzo, kiu estiĝis en li, frapis lin kontraste al tiu preskaŭ sklava vesto la nobleco de ŝia mirinda, patricia vizaĝo. Amo trakuris lin kiel fajro, amo grandega, miksita kun ia stranga sento de sopiro, adoro, kulto kaj pasio. Li
sentis volupton, kiun kaŭzis al li la vido mem de ŝi, kaj ĝuis 
ĝin, kvazaŭ refreŝigan akvon post longa soifado. Starante 
apud la grandega ligo, ŝi ŝajnis al li pli malgranda ol ŝi estis 
antaŭe, preskaŭ infano; li rimarkis ankaŭ, ke ŝi pli maldikiĝis. 
Ŝia vizaĝo estis preskaŭ travidebla; ŝi impresis lin kiel floro 
kaj animo. Sed tiom pli li deziris posedi tiun estaĵon, tiel diferencan de ĉiuj virinoj, kiujn li vidis aŭ posedis en Oriento 
kaj en Romo. Li sentis, ke li fordonus por ŝi ilin ĉiujn, kaj aldone al ili Romon kaj la mondon. 
Li rigardus ŝin plue, ĝis senkonsciiĝo, se Chilo ne tirus lin 
je la rando de la mantelo, timante, ke Vinicius faros ion, kio 
povus ilin endanĝerigi. La kristanoj dume komencis preĝi kaj 
kanti. Post momento ektondris "Maranatha", kaj poste la 
granda apostolo komencis bapti per la fontana akvo tiujn, 
kiujn presbiteroj prezentis kiel preparitajn por akcepti la bapton. Al Vinicius ŝajnis, ke tiu nokto neniam finiĝos. Li volis 
nun plej baldaŭ sekvi Ligian kaj kapti ŝin envoje aŭ el ŝia 
loĝejo. 
Fine kelkaj komencis forlasi la tombejon. Chilo tiam flustris: 
-Ni eliru, sinjoro, antaŭ la pordegon, ĉar ni ne deprenis la 
kapuĉojn kaj oni rigardas nin. 
Tiel estis efektive. Kiam dum la parolado de la apostolo ĉiuj 
forĵetis la kapuĉojn por pli bone aŭdi, ili ne sekvis la ĝeneralan ekzemplon. La konsilo de Chilo prezentiĝis al li kiel prudenta. Starante ĉe la pordego, ili povis atenti ĉiujn elirantojn, 
kaj Ursuson ne estis malfacile rekoni laŭ lia kresko kaj figuro. 
-Ni sekvu ilin, - diris Chilo, - kaj vidu, en kiun domon 
ili eniros, kaj morgaŭ, aŭ pli ĝuste, jam hodiaŭ, vi ĉirkaŭigos,
sinjoro, ĉiujn enirejojn de la domo per sklavoj kaj forprenos 
ŝin. 
-Ne! - diris Vinicius. 
-Kion vi volas fari, sinjoro? 
-Ni eniros post ŝi la domon kaj forkaptos ŝin senprokraste: vi ja konsentis tion, Croto? 
-Jes, - diris la gladiatormajstro, - kaj mi donas min mem 
kiel sklavon al vi, sinjoro, se mi ne rompos la sakron al tiu 
bubalo, kiu ŝin gardas. 
Sed Chilo komencis malkonsili kaj petegi ilin je ĉiuj dioj, ke 
ili tion ne faru. Croto ja devis esti prenita nur por defendo, 
por la okazo, se oni ilin rekonus, ne por forkapti la fraŭlinon. 
Prenante ŝin nur duope, ili riskos morton kaj, plie, povas ellasi ŝin el la manoj, post kio ŝi kaŝos sin en alian lokon aŭ 
forlasos Romon. Kaj kion ili faros? Kial ne agi sekure, kial elmeti sin mem al pereo kaj la tutan entreprenon al malcerteco de la sukceso? 
Vinicius, kvankam li detenis sin kun plej granda fortostre- 
ĉo, por tuj en la tombejo ne kapti Ligian en la brakojn, sentis tamen, ke la greko estas prava, kaj li sekvus liajn konsilojn, 
se ne enmiksus sin Croto, kiu timis pri sia rekompenco. 
-Sinjoro, ordonu silenti al ĉi tiu maljuna sentaŭgulo, - li 
diris, - aŭ permesu al mi mallevi la pugnon sur lian kapon. 
Foje en Buksento, kien min venigis al cirkludoj Lucius Saturninus, atakis min en gastejo sep ebriaj gladiatoroj, kaj neniu restis sen rompitaj ostoj. Mi ne diras, ke ni forkaptu la 
fraŭlinon nun, ĉar ili povus ĵeti ŝtonojn sub niajn piedojn, sed 
kiam ŝi foje estos hejme, mi forkaptos ŝin kaj portos, kien vi 
volas. 
Vinicius ekĝojis, aŭdante tiujn vortojn, kaj diris:
-Tiel okazu, je Herkulo! Morgaŭ ni povus hazarde ne trovi 
ŝin hejme, kaj se ni alarmus ilin, ili forkondukus ŝin sendube. 
-Tiu ligo ŝajnas al mi terure forta! - ĝemis Chilo. 
-Ne al vi oni ordonas teni liajn manojn, - respondis Croto. 
Ili devis tamen longe ankoraŭ atendi, kaj kokoj komencis 
krii tagiĝon, antaŭ ol ili vidis Ursuson eliranta el la pordego, 
kaj kun li Ligian. Akompanis ilin kelkaj aliaj personoj. Al Chilo ŝajnis, ke li rekonas inter ili la grandan apostolon; apud li 
paŝis alia maljunulo; multe malpli altkreska, du nejunaj virinoj kaj knabo, kiu lumigis la vojon per lanterno. Post tiu ĉi 
areto iris amaso, nombranta proksimume ducent personojn. 
Vinicius, Chilo kaj Croto miksiĝis kun tiu amaso. 
-Jes, sinjoro, - diris Chilo, - via fraŭlino trovas sin sub 
potenca gardo. Jen li estas kun ŝi, la granda apostolo! ĉar vidu, kiel la homoj surgenuiĝas antaŭ li en la fronto. 
La homoj efektive surgenuiĝis, sed Vinicius ne rigardis ilin. 
Ne perdante eĉ por momento Ligian de antaŭ la okuloj, li 
pensis nur pri ŝia forkapto kaj, kutimiĝinte en militoj al ĉiaspecaj ruzoj, li preparis en la kapo la tutan planon de la forkapto. Li sentis, ke la paŝo, kiun li entreprenis, estis riska, sed 
li bone sciis, ke riskaj paŝoj ordinare sukcese finiĝas. 
La vojo estis tamen longa, do en momentoj li pensis ankaŭ 
pri la abismoj, kiujn inter li kaj Ligia elfosis tiu stranga instruo, kiun ŝi mem konfesis. Li komprenis nun ĉion, kio okazis en la pasinteco, kaj komprenis, kial ĝi okazis. Li estis por 
tio sufiĉe penetrema. Jen li ĝis nun ne konis Ligian. Li vidis en 
ŝi la plej belan el ĉiuj knabinoj, al kiu ekflamis lia pasio, kaj 
nun li sciis, ke tiu instruo faris el ŝi estaĵon diferencan de aliaj 
virinoj, kaj ke la espero, ke ŝin ankaŭ allogos pasio, avido je
riĉaĵoj, volupto, estas vana iluzio. Li komprenis fine tion, kion 
li kune kun Petronius ne komprenis, ke tiu nova religio inokulis en la animojn ion nekonatan al tiu ĉi mondo, en kiu li 
vivis, kaj ke Ligia, se ŝi eĉ lin amus, oferos pro li nenion el siaj 
kristanaj veroj; ke se ekzistas por ŝi volupto, ĝi estas tute alia 
ol tiu, kiun aspiris li kaj Petronius, kaj la kortego de la cezaro kaj tuta Romo. Ĉiu alia virino, kiun li konis, povus iĝi lia 
amatino, tiu ĉi kristanino povus esti nur viktimo. 
Kaj pensante pri tio, li spertis brulan doloron kaj koleron, 
kaj sentis kune, ke tiu kolero estas senpova. Forkapti Ligian 
ŝajnis al li afero ebla kaj pri tio li estis preskaŭ certa, sed li 
estis same certa, ke kontraŭ tiu ilistruo li mem, lia braveco, lia 
potenco estas nenio kaj ke li nenion helpos kontraŭ ĝi. Li, 
roma armea tribuno, konvinkita, ke tiu forto de glavo kaj 
pugno, kiu regis la mondon, regos ĝin eterne, unuafoje en la 
vivo vidis, ke ekster ĝi povas ekzisti ankoraŭ io alia, do kun 
mirego li demandis sin mem: kio ĝi estas? 
Kaj li ne sciis klare respondi al si, lian kapon nur trakuris 
bildoj de la tombejo, de la kunveninta amaso kaj de Ligia, 
tutanime aŭdosorĉita de la vortoj de la maljunulo, rakontanta 
pri la sufero, morto kaj leviĝo el mortintoj de Dio-homo, kiu 
elaĉetis la mondon kaj promesis al ĝi feliĉon trans Stikso. 
Kaj kiam li pensis pri tio, en lia kapo iĝis ĥaoso. 
Sed el tiu ĥaoso eligis lin plendado de Chilo, kiu komencis 
vei sian sorton: li ja estis dungita por trovi Ligian, kiun li, malgraŭ vivdanĝero, trovis kaj montris. Sed kion pli oni volas de 
li? Ĉu li interkonsentis ŝin forkapti, kaj kiu povus eĉ postuli 
ion similan de kriplulo, senigita de du fingroj, de homo maljuna, absorbita de meditado, scienco kaj virto? Kio okazos, se 
sinjoro tiel nobla kiel Vinicius suferos ian kontuzon, forkaptante la fraŭlinon? Sendube, la dioj devus ŝirmi siajn elektitojn, sed ĉu ne okazas iafoje tiaj aferoj, kvazaŭ la dioj ludus 
damojn, anstataŭ rigardi, kio fariĝas en la mondo? Fortuno, 
kiel oni scias, havas ligitajn okulojn, sekve ŝi ne vidas eĉ tage, 
kion do oni povas esperi de ŝi nokte? Okazu nur akcidento, 
tiu liga urso ĵetu sur Viniciuson muelŝtonon, barelon kun 
vino, aŭ, pli malbone, kun akvo, kaj kiu garantias, ĉu la mizeran Chilon, anstataŭ rekompenco, ne trafos respondeco? Li, 
mizera saĝulo, amis ankaŭ la noblan Viiliciuson, kiel Aristotelo Aleksandron Macedonan, kaj se almenaŭ la nobla Vinicius donus al li la monsakon, kiun antaŭ liaj okuloj li fiksis 
post la zono, elirante el la domo, li havus eblon, en okazo de 
malfeliĉo, tuj alvoki helpon aŭ pacigi la kristanojn mem. Ho! 
Kial ili ne volas aŭskulti la konsilojn de la maljunulo, kiujn 
diktas prudento kaj sperto? 
Vinicius, aŭdinte tion, eligis la monsakon el post la zono 
kaj ĵetis ĝin inter la fingrojn de Chilo. 
-Prenu kaj silentu. 
La greko sentis, ke ĝi estis neordinare peza, kaj lia kuraĝo 
kreskis. 
-Mia tuta espero estas en tio, - li diris, - ke Herkulo kaj 
Tezeo plenumis agojn eĉ pli malfacilajn, kaj kiu estas mia persona, plej intima amiko, Croto, se ne Herkulo? Vin, nobla sinjoro, mi ne nomas duondio, ĉar vi estas kompleta dio kaj ne 
forgesos ankaŭ plue pri via servisto, malriĉa sed fidela, kies 
bezonojn oni devas prizorgi de tempo al tempo, ĉar li mem, 
se li foje profundiĝas en librojn, tute pri nenio zorgas... Negranda ĝardeno kaj dometo kun eĉ plej eta portiko, donanta ombron somere, estus io inda je tia donacanto, Dume mi 
admiros de malproksime viajn heroajn agojn, alvokos Jovon,
ke li vin favoru, kaj en okazo de bezono mi faros tian bruon, 
ke duono da Romo vekiĝos kaj alkuros vin helpi. Kia malbona kaj malebena vojo! La olivoleo en mia lanterno elbrulis, kaj 
se Croto, kiu estas same nobla kiel forta, volus preni min sur 
la brakojn kaj porti ĝis la pordego, unue mi konus, ĉu li facile 
forportos la fraŭlinon, due, li agus kiel Eneo, kaj fine li favorigus al si ĉiujn pli honestajn diojn en tia grado, ke pri la rezulto de la entrepreno mi estus tute trankvila. 
-Mi preferus porti kadavron de ŝafo, mortinta je pustuloj 
antaŭ monato, - respondis la gladiatormajstro, - sed se vi 
donos al mi tiun ĉi monsakon, kiun ĵetis al vi la nobla tribuno, mi portos vin ĝis la pordego. 
-Ke vi elartikigu la grandan piedfingron! - respondis la 
greko, - tiom do vi profitis el la instruoj de tiu respektinda 
maljunulo, kiu prezentis malriĉecon kaj kompatemon kiel 
plej ĉefajn virtojn? Ĉu li ne ordonis klare al vi ami min? Mi 
vidas, ke neniam mi faros el vi eĉ malplej bonan kristanon, 
ĉar pli facile estus al la suno penetri tra la muroj de la mamertina malliberejo ol al la vero tra via hipopotama kranio. 
Kaj Croto, kiu posedis bestan forton, sed aliflanke posedis 
neniajn homajn sentojn, diris; 
-Ne timu! mi ne iĝos kristano! mi ne volas perdi mian 
panpecon! 
-Jes, sed se vi havus eĉ nur elementajn sciojn pri la filozofio, vi scius, ke oro estas vantaĵo. 
-Alpaŝu min kun la filozofio, tiam mi donos al vi nur unu 
kapobaton sur la ventron, kaj ni vidos, kiu venkos. 
-La samon povus diri bovo al Aristotelo, - respondis 
Chilo. 
Tagiĝo grizigis la mondon. Brilo pale kolorigis la suprojn
de muroj. Apudvojaj arboj, konstruaĵoj kaj tie kaj ie disĵetitaj 
tomboŝtonoj komencis elprofundiĝi el la krepusko. La vojo ne 
estis plu tute senhoma. Legomvendistoj rapidis al la baldaŭ 
malfermotaj pordegoj, kondukante azenojn kaj mulojn, ŝar- 
ĝitajn per legomoj; ialoke knaris veturiloj, sur kiuj oni portis 
ĉasaĵojn. Sur la vojo kaj ambaŭflanke de ĝi kuŝis ĉe la tero 
mem facila nebulo, anoncanta belveteron. Homoj, vidataj de 
iom pli granda distanco, aspektis en tiu nebulo kiel spiritoj. 
Vinicius fikse rigardis la gracian figuron de Ligia, kiu, laŭgrade kiel la matenlumo kreskis, iĝis ĉiam pli arĝenta. 
-Sinjoro, - diris Chilo, - mi ofendus vin, se mi antaŭ- 
vidus, ke via malavareco iam elĉerpiĝos, sed nun, kiam vi 
pagis al mi, vi ne povas suspekti, ke mi parolas nur por mia 
profito. Mi do konsilas al vi ankoraŭ foje, ke vi, eksciinte, en 
kiu domo loĝas la dia Ligia, revenu hejmen por preni viajn 
sklavojn kaj portilon kaj ne aŭskultu tiun ĉi elefantan rostron 
Croton, kiu nur tial entreprenas forkapti sola la fraŭlinon por 
elpremi vian monujon, kiel kazean sakon. 
-Mi promesas al vi pugnobaton inter la skapolojn, tio signifas, ke vi pereos, - diris Croto. 
-Mi promesas al vi kruĉon da kefalona vino, tio signifas, 
ke mi estos sana, - respondis la greko. 
Vinicius nenion respondis, ĉar ili proksimiĝis al la pordego, ĉe kiu stranga bildo frapis iliajn okulojn. Nome du soldatoj surgenuiĝis, kiam la apostolo estis pasanta, kaj li tenis 
dum momento la manojn sur iliaj feraj kaskoj, poste faris super ili la signon de kruco. Al la juna patricio neniam venis ĝis 
nun la ideo, ke jam eĉ inter la soldatoj povas esti kristanoj, kaj 
kun mirego li pensis, ke kiel en brulanta urbo flamoj kaptas 
ĉiam novajn domojn, tiel tiu instruo tagon post tago kaptas
evidente novajn animojn kaj disvastiĝas ekster la homa kompreno. Tio frapis lin ankaŭ pro Ligia, ĉar li konvinkiĝis, ke se 
ŝi volus forkuri el la urbo, troviĝus gardistoj, kiuj mem sekrete 
faciligus al ŝi la eliron. Li diris ĉimomente dankojn al ĉiuj dioj, 
ke tiel ne okazis. 
Pasinte la malplenajn lokojn, trovantajn sin post la muro, 
la kristanaj aretoj komencis disiĝi. Ili devis nun sekvi Ligian 
de pli malproksime kaj pli singarde por ne turni al si atenton. 
Chilo komencis ankaŭ plendi pro vundoj kaj ŝirdoloro en la 
piedoj kaj restis ĉiam pli malantaŭe, kion Vinicius ne kontraŭstaris, opiniante, ke nun la timema kaj malforta greko ne 
estos plu bezonata al li. Li eĉ permesus al li foriĝi, kien li 
volus, tamen la noblan saĝulon detenis prudento, sed puŝis 
evidente scivolo, ĉar li sekvis ilin senĉese kaj iafoje eĉ proksimiĝis, ripetante siajn antaŭajn konsilojn kaj esprimante 
supozon, ke la maljunulo, akompananta la apostolon, se lia 
kresko ne estus tro malalta, povus esti Glaucus. 
Ili tamen iris ankoraŭ sufiĉe longe ĝis Transtibro, kaj la 
suno jam preskaŭ supreniris, kiam la areto, en kiu estis Ligia, 
disiĝis. La apostolo, la maljuna virino kaj la knabo direktis sin 
laŭlongen de la rivero, dum la malpli altkreska maljunulo, 
Ursus kaj Ligia enŝovis sin en malgrandan vicus kaj, irinte, 
ankoraŭ ĉirkaŭ cent paŝojn, eniris la vestiblon de domo, en 
kiu estis du vendejoj, unu kun olivoleo, la alia de birdisto. 
Chilo, kiu iris eble kvindek paŝojn post Vinicius kaj Croto, 
tuj haltis, kvazaŭ fiksita en la teron kaj, preminte sin al la 
muro, komencis sible voki, ke ili revenu al li. 
Kaj ili faris tion, ĉar oni devis interkonsiliĝi. 
-Iru, - diris al li Vinicius, - kaj vidu, ĉu tiu ĉi domo havas de malantaŭe elirejon al alia strato.
Chilo, kvankam li plendis antaŭ momento pro vundoj en 
la piedoj, ekkuris tiel vigle, kvazaŭ li havus ĉe la maleoloj la 
flugiletojn de Merkuro. 
-Ne, - li diris, - tiu ĉi elirejo estas la sola. 
Poste li kunmetis la manojn: 
-Je Jovo, Apolono, Vesto, Cibelo, Izido kaj Oziriso, je Mitro, Baalo kaj ĉiuj dioj de Oriento kaj Okcidento, mi petegas 
vin, sinjoro, lasu tiun ĉi planon... Aŭskultu min... 
Sed subite li interrompis sin, ĉar li rimarkis, ke la vizaĝo de 
Vinicius paliĝis de emocio kaj liaj okuloj fajris kiel pupiloj de 
lupo. Sufiĉis lin rigardi por kompreni, ke nenio en la mondo 
detenos lin de la entrepreno. Croto komencis plenblovi sian 
herkulan bruston per spiro kaj balanci ambaŭflanken sian 
nedisvolvitan kranion, kiel faras ursoj en kaĝo. Cetere sur lia 
vizaĝo ne vidiĝis eĉ plej eta maltrankvilo. 
-Mi eniros unua! - li diris. 
-Vi sekvos min! - diris Vinicius per ordona voĉo. Kaj post 
momento ili ambaŭ malaperis en la malluma vestiblo. 
Chilo ekkuris al la angulo de plej proksima strateto kaj komencis, rigardante de post la angulmuro, atendi kio okazos.
ĈAPITRO XXII 
Vinicius nur en la korto komprenis la tutan malfacilecon 
de la entrepreno. La domo estis granda, kelketaĝa, unu 
el tiuj domoj, da kiaj oni konstruis milojn en tuta Romo, por 
havigi al si profiton el luigado de loĝejoj, kaj ordinare oni 
konstruis ilin tiel rapide kaj tiel malzorge, ke ne estis preskaŭ 
jaro, en kiu kelkaj el ili ne falis sur la kapojn de la loĝantoj. Tio 
estis veraj abelujoj, tro altaj kaj tro mallarĝaj, plenaj de ĉeloj 
kaj kameretoj, en kiuj nestis loĝantaro malriĉa, kaj samtempe tre multnombra. En la urbo, en kiu multaj stratoj ne havis 
nomojn, tiuj domoj ne havis numerojn; la posedantoj komisiis kolektadon de la luopago al siaj sklavoj, tiuj tamen, ne 
devigataj de la urbaj aŭtoritatuloj prezenti la nomojn de la 
loĝantoj, multfoje mem ilin ne konis. Informiĝi pri iu en tia 
domo estis treege malfacile, precipe se ĉe la pordego ne oficis pordisto. 
Tra longa vestiblo, simila al koridoro, Vinicius kaj Croto 
eliris sur malvastan, kvarflanke mur-baritan korton, prezentantan ion en la speco de atrium komuna por la tuta domo, 
kun fontano en la mezo, kies akvo ŝprucfalis en ŝtonan plaŭ- 
degon, enmasonitan en la teron. Ĉe ĉiuj muroj levis sin internaj ŝtuparoj, parte ŝtonaj, parte lignaj, kondukantaj al galerioj, el kiuj oni eniris en loĝejojn. Malsupre ankaŭ estis loĝejoj, kelkaj provizitaj per lignaj pordoj, aliaj apartigitaj de la
korto nur per lanaj, plejparte ĉifonigitaj kaj truitaj, aŭ flikitaj 
kurtenoj. 
La horo estis frua kaj sur la korto ne vidiĝis eĉ unu vivanto. Videble en la tuta domo ĉiuj dormis ankoraŭ, krom tiuj, 
kiuj revenis el Ostriano. 
-Kion ni faros, sinjoro? - demandis Croto, haltante. 
-Ni atendu ĉi tie; eble iu aperos, - respondis Vinicius. 
Oni ne devas vidi nin en la korto. 
Sed samtempe li pensis, ke la konsilo de Chilo estis praktika. Se li havus kelkdek sklavojn, li povus sieĝi la pordegon, 
kiu ŝajnis esti la sola elirejo, kaj traserĉi ĉiujn loĝejojn; dume 
nun ili devis tuj trafi la loĝejon de Ligia, ĉar alie kristanoj, kiuj 
certe estis kelknombraj en tiu domo, povus ŝin averti, ke oni 
ŝin serĉas. Pro tio estis ankaŭ danĝere demandi fremdajn homojn. Vinicius pripensis dum momento, ĉu li ne revenu por 
preni siajn sklavojn, kiam subite de post unu el la kurtenoj, 
apartigantaj pli malproksimajn loĝejojn, eliris homo kun kribrilo en la mano kaj alpaŝis la fontanon. 
La juna viro unuarigarde rekonis Ursuson. - Tio estas la 
ligo! - flustris Vinicius. 
-Ĉu mi tuj rompu liajn ostojn? 
-Atendu. 
Ursus ne rimarkis ilin, ĉar ili staris en la ombro de la vestiblo, kaj li komencis trankvile lavi en la akvo legomojn plenigantajn la kribrilon. Videble estis, ke post la tuta nokto, 
pasigita en la tombejo, li intencis prepari por ili matenman- 
ĝon. Post momento, fininte sian laboron, li prenis la malsekan kribrilon kaj malaperis kun ĝi post la kurteno. Croto kaj 
Vinicius iris post li, kredante, ke ili trafos rekte en la loĝejon 
de Ligia.
Ilia miro estis do senmezura, kiam ili vidis, ke la kurteno 
apartigis de la korto ne loĝejon, sed alian malluman koridoron, en kies fino oni vidis ĝardeneton, konsistantan el kelkaj 
cipresoj, kelkaj mirtaj arbustoj kaj malgrandan dometon. 
Kroĉitan al senporda posta muro de alia konstruaĵo, ili ambaŭ tuj komprenis, ke tio estis por ili favora cirkonstanco. En 
la korto povus okazi tumulto de ĉiuj loĝantoj, dum la flanka 
lokiteco de la dometo igis la entreprenon pli facila. Rapide ili 
finos la aferon kun defendantoj, aŭ pli ĝuste kun Ursus, post 
kio same rapide ili atingos kun la forkaptita Ligia la straton, 
kaj tie ili jam scios sin helpi. Verŝajne neniu ilin haltigos, kaj 
se oni ilin haltigos, ili diros, ke la afero koncernas forkurintan garantiulinon de la cezaro, aŭ en eventuala okazo Vinicius konigos sin al vigiloj kaj alvokos ilian helpon. 
Ursus estis jam preskaŭ eniranta la dometon, kiam bruo de 
la paŝoj turnis lian atenton, li do haltis kaj, vidinte du homojn, metis la kribrilon sur balustradon kaj reiris al ili. 
-Kion vi serĉas ĉi tie? - li demandis. 
-Vin! - respondis Vinicius. 
Poste, turninte sin al Croto, li kriis per rapida, mallaŭta 
voĉo: 
-Mortigu! 
Croto eksaltis kiel tigro, kaj en unu momento, antaŭ ol la 
ligo povis konscii aŭ rekoni la malamikojn, li kaptis lin en 
siajn ŝtalajn brakojn. 
Sed Vinicius estis tro certa pri lia superhoma forto por 
atendi la finon de la batalo, do, pasinte preter ili, li kuris al la 
pordo de la dometo, puŝis ĝin kaj troviĝis en iom malluma 
ĉambro, heligita tamen de fajro, brulanta en kameno. La brilo 
de tiu flamo falis rekte sur la vizaĝon de Ligia. Alia persono,
sidanta ĉe la fajro, estis la maljunulo, kiu akompanis la knabinon kaj Ursuson envoje de Ostriano. 
Vinicius enkuris tiel subite, ke antaŭ ol Ligia povis lin rekoni, li kaptis ŝin je la talio kaj, levinte supren, resaltis al la 
pordo. La maljunulo, vere, sukcesis bari ĝin per si mem, sed 
Vinicius, alpreminte la knabinon per unu brako al la brusto, 
forpuŝis lin per la alia. La kapuĉo falis de lia kapo kaj tiam, je 
la vido de tiu vizaĝo, konata al ŝi kaj ĉi momente terura, la 
sango de Ligia koagulis pro teruro kaj la voĉo morthaltis en 
ŝia gorĝo. Ŝi volis voki helpon, sed ne povis. Same vane ŝi 
penis kapti la pordokadron por kontraŭstari. Ŝiaj fingroj deglitis de la ŝtono kaj ŝi perdus la konscion, se ne frapus ŝiajn 
okulojn terura bildo, kiam Vinicius elkuris kun ŝi en la ĝardenon. 
Ursus tenis en la brakoj iun homon, tute fleksitan malantaŭen, kun kapo klinita flanken kaj kun sangoplena buŝo. Ekvidinte ilin, li frapis ankoraŭ foje per la pugno tiun kapon kaj 
en unu sekundo saltis, kiel furioza besto, al Vinicius. 
-Morto! - pensis la juna patricio. 
Kaj post tio li aŭdis, kvazaŭ en sonĝo, ekkrion de Ligia: "ne 
mortigu!" poste li sentis, ke io, kvazaŭ tondrobato, malvolvis 
liajn brakojn, per kiuj li ŝin ĉirkaŭtenis, fine la tero turniĝis 
kune kun li kaj la lumo de la tago estingiĝis antaŭ liaj okuloj. 
         
Chilo tamen, kaŝita post la strata angulmuro, atendis, kio 
okazos, ĉar la scivolo batalis en li kontraŭ la timo. Li pensis 
ankaŭ, ke se ili sukcesos forkapti Ligian, tiam bone estos por 
li esti apud Vinicius. Urbanon li ne timis plu, ĉar li ankaŭ estis 
certa, ke Croto lin mortigos. Aliflanke li kalkulis, ke en la okazo, se en la ĝis nun senhomaj stratoj iĝus ia tumulto, se kristanoj aŭ iuj ajn homoj volus kontraŭstari al Vinicius, tiam li 
alparolos ilin kiel reprezentanto de la regna aŭtoritato, kaj en 
eventuala okazo alvokos vigilojn helpe al la juna patricio kontraŭ la strata kanajlaro, kaj tiamaniere sekurigos al si novajn 
favorojn. En la animo li ĉiam opiniis, ke la ago de Vinicius 
estas malprudenta, konsiderante tamen la teruran forton de 
Croto, li supozis, ke ĝi povos sukcesi. "Se ilia situacio estus 
malbona, la tribuno mem portos la knabinon, kaj Croto trabatos por li la vojon: Tamen la tempo ŝajnis al li longa; maltrankviligis lin silento en la vestiblo, kiun li rigardis de malproksime. 
-Se ili ne trafos en ŝian kaŝejon kaj faros bruon, ili foralarmos ŝin. 
Kaj la penso pri tio ne estis al li cetere malagrabla, ĉar li 
komprenis, ke en tia okazo Vinicius denove lin bezonos kaj 
denove li sukcesos elpremi el lia sako konsiderindan nombron da sestercoj. 
-Kion ajn ili faros, - li diris al si mem, - por mi ili ĝin 
faros, kvankam neniu el ili tion divenas. Dioj, dioj, lasu min 
nur... 
Kaj subite li interrompis sin, ĉar ŝajnis al li, ke io elŝovis sin 
el la vestiblo, do, preminte sin al la muro, li komencis rigardi, retenante la spiron en la brusto. 
Kaj li ne eraris, ĉar el la vestiblo duone elŝoviĝis iu kapo kaj 
komencis rigardi ĉirkaŭen. 
Post momento ĝi tamen malaperis. 
-Tio estas Vinicius aŭ Croto, - pensis Chilo, - sed, se ili 
kaptis la knabinon, kial ŝi ne krias kaj kial ili rigardas en la 
straton? Homojn ili ja ĉiuokaze devas renkonti, ĉar antaŭ ol
ili venos ĝis Carinae, la stratoj iĝos movoplenaj. Kio ĝi estas!? 
je ĉiuj senmortaj dioj!... 
Kaj subite ĉiuj restintaj haroj hirtiĝis sur lia kapo. 
En la pordo montriĝis Ursus kun la korpo de Croto pendanta trans lia ŝultro kaj, rigardinte ĉirkaŭen ankoraŭ foje, li 
komencis kuri kun ĝi tra la malplena strato al la rivero. 
Chilo iĝis ĉe la muro tiel plata kiel peco da stukaĵo. 
-Mi pereos, se li min vidos! - li pensis. 
Sed Ursus kuris rapide preter la angulmuro kaj malaperis 
post la sekvanta domo. Chilo, ne atendante plu, komencis 
kuri laŭlonge de diagonala strateto, tintante per da dentoj pro 
teruro kaj kun rapideco, kiu povus mirigi eĉ en junulo. 
-Se li, revenante, vidos min de malproksime, li atingos 
min kaj mortigos, - li diris al si. - Savu min, Zeŭso, savu 
Apolono, savu Hermeso, savu Dio de la kristanoj! Mi forlasos 
Romon, reiros en Mezembrion, sed savu min el la manoj de 
tiu demono! 
Kaj tiu ligo, kiu mortigis Croton, ĉi momente ŝajnis al li 
efektive iu superhoma estaĵo. Kurante li pensis, ke tio eble 
estas iu dio, kiu prenis sur sin la formon de barbaro. En tiu 
momento li kredis je ĉiuj dioj de la mondo, kiujn li mokis alitempe. Lian kapon trakuris ankaŭ la penso, ke Croton mortigis eble la Dio de la kristanoj, kaj denove la haroj hirtiĝis sur 
lia kapo, ke li malpacis kun tia potenco. 
Nur trakurinte kelkajn stratetojn kaj vidinte iujn laboristojn, irantajn renkonte de malproksime, li iom trankviliĝis. En 
lia brusto mankis jam spiro, li do sidiĝis sur sojlo de domo kaj 
per la rando de la mantelo komencis viŝi la ŝvitkovritan frunton. 
-Mi estas maljuna kaj bezonas trankvilon, - li diris.
La homoj, irantaj renkonten, direktis sin en iun flankan 
strateton kaj denove ĉirkaŭis lin soleco. La urbo dormis ankoraŭ. Matene la stratmovado komenciĝis pli frue en la pli 
riĉaj kvartaloj, kie sklavoj de riĉaj domoj estis devigataj leviĝi 
antaŭ la plentago, kaj en tiuj, kiujn okupis loĝantaro libera, 
nutrata je la regna kosto, sekve senfarema, oni vekigis, precipe vintre, sufiĉe malfrue. Chilo, sidante dum la tempo sur 
la sojlo, sentis penetran malvarmon, li do leviĝis kaj, certi- 
ĝinte, ke li ne perdis la sakon ricevitan de Vinicius, direktis 
sin per paŝoj jam malpli rapidaj al la rivero. 
-Eble mi vidos ie la korpon de Croto, - li diris al si, - 
Dioj! Tiu ligo, se li estas homo, povus en la daŭro de unu jaro 
gajni milionojn da sestercoj, ĉar se Croton li sufokis kiel hundidon, kiu rezistos al li? Por ĉiu ludo sur areno oni donus al 
li tiom da oro, kiom li mem pezas. Li gardas tiun knabinon pli 
bone ol Cerbero la inferon. Sed englutu do lin tiu infero. Mi 
ne volas havi ion kun li. Li estas tro malmolosta. Kion mi tamen faru? Okazis terura afero. Se al tia Croto li rompis la 
ostojn, certe ankaŭ la animo de Vinicius plorplendas super 
tiu malbenita domo, atendante enterigon. Je Kastoro! tio ja 
estis patricio, amiko de la cezaro, sinjoro konata en tuta Romo kaj armea tribuno. Lia morto ne estos al ili lasita senpune... Kaj se mi, ekzemple, irus en la tendaron de la pretorianoj, aŭ al la vigiloj?... 
Ĉe tio ĉi li silentis kaj komencis mediti, sed post momento diris: 
-Ve al mi! Kiu enkondukis lin en tiun domon, ĉu ne mi? 
Liaj liberigitoj kaj sklavoj scias, ke mi venis al li, kelkaj eĉ scias 
por kiu celo. Kio estos, se oni min kulpigos, ke mi intence 
montris al li la domon, en kiu trafis lin morto? Eĉ se poste
montriĝus en juĝejo, ke mi tion ne volis, oni diros ĉiuokaze, 
ke mi estas la kaŭzo de tio... Kaj li ja estis patricio, do neniel 
mi restos senpuna. Sed se mi kaŝe forlasus Romon kaj translokiĝus ien malproksimen, mi nur igus la suspekton pli granda. 
Kaj tiel kaj alie estis malbone. Li nur penis elekti la malpli 
grandan malbonon. Romo estis grandega urbo, tamen Chilo 
sentis, ke ĝi povas esti tro malvasta por li. Ĉar ĉiu alia povus 
simple iri al la prefekto de la vigiloj, rakonti, kio okazis, kaj se 
eĉ falus sur lin ia suspekto, trankvile atendi la esploradon. Sed 
la tuta pasinteco de Chilo estis tiaspeca, ke ĉiu pli proksima 
konatiĝo, ĉu al la prefekto de la urbo, aŭ al la prefekto de la 
vigiloj, povus kaŭzi al li tre gravajn embarasojn kaj kune doni 
bazon al ĉiaj suspektoj, kiuj povus veni en la kapojn de la 
oficistoj. 
Aliflanke, forkuri, signifus konfirmi Petroniuson en la konvinko, ke Vinicius estis perfidita kaj murdita sekve de komploto. Petronius estis homo potenca, kiu povis havi al sia dispono la policon en la tuta regno kaj kiu sendube klopodus 
trovi la kulpulojn, eĉ en la ekstremoj de la mondo. Tamen al 
Chilo venis la ideo, ĉu ne estus plej bone turni sin al li kaj 
rakonti, kio okazis. Jes! Tio estis la plej bona maniero. Petronius estis homo trankvila kaj Chilo povis esti certa almenaŭ 
pri tio, ke li aŭskultos lin ĝis la fino. Petronius, kiu konis la 
aferon de la komenco, pli facile kredus ankaŭ la senkulpecon 
de Chilo ol la prefektoj. 
Tamen por iri al li, oni devis scii certe, kio okazis kun Vinicius, kaj Chilo tion ne sciis. Li vere vidis la ligon ŝteliranta 
al la rivero kun la korpo de Croto, sed nenion pli. Vinicius povis esti mortigita, sed povis ankaŭ esti vundita aŭ kaptita. Nur
nun venis al Chilo la ideo, ke la kristanoj certe ne kuraĝus 
mortiĝi homon tiel potencan, aŭgustanon kaj altan armean 
oficiston, ĉar tia ago povus sekvigi kontraŭ ili ĝeneralan persekutadon. Pli verŝajne estis, ke ili retenis lin perforte, por 
doni al Ligia tempon refoje kaŝi sin en alia loko. 
Tiu penso inspiris al Chilo kuraĝon. 
-Se tiu liga drako ne disŝiris lin en la unua impeto, li estas 
viva, kaj se li estas viva, li mem atestos, ke mi lin ne perfidis, 
kaj tiam ne nur nenio min minacos, sed (ho Hermeso, kalkulu 
denove je la du bovidinoj!) malfermos sin antaŭ mi nova 
kampo... - Mi povas sciigi al unu el liaj liberigitoj, kie li 
devas serĉi la sinjoron, kaj ĉu li turnos sin al la prefekto aŭ ne, 
tio estas lia afero, ke nur mi min ne turnu al li... Mi povas 
ankaŭ iri al Petronius kaj kalkuli je rekompenco... Mi serĉis 
Ligian, nun mi serĉos Viniciuson, kaj poste denove Ligian... 
Antaŭe mi devas tamen scii, ĉu li vivas, aŭ li pereis. 
Ĉe tio li pensis, ke li povus nokte iri al la bakisto Demas kaj 
demandi pri Ursus. Sed li tuj forlasis tiun ideon. Li preferis ne 
havi aferon kun Ursus. Li povis prave supozi, ke se Ursus ne 
mortigis Glaucuson, li estis videble avertita de iu el la kristanaj ĉefuloj, al kiu li malkaŝis sian intencon, ke tio estas afero 
nepura kaj ke volis lin instigi al ĝi iu perfidulo. Cetere je sola 
rememoro pri Ursus Chilon trakuris tutkorpa tremo. Li decidis, anstataŭe, ke vespere li sendos Euriciuson en la domon, 
kie okazis la akcidento, por ricevi informojn. Dume li bezonis iom nutri sin, ripozi kaj bani sin. La sendorma nokto, la 
vojo al Ostriano kaj la forkuro el Transtibro efektive lacigis lin 
ekstermezure. 
Unu afero konstante lin konsolis: nome tio, ke li havis ĉe 
si du sakojn; tiun, kiun Vinicius donis al li hejme, kaj tiun,
kiun li ĵetis al li revoje el la tombejo. Pro tiu feliĉa cirkonstanco, same kiel pro la grandaj emocioj, kiujn li travivis, li decidis matenmanĝi pli abunde kaj trinki iom da vino pli bona ol 
ordinare. 
Kaj, kiam venis la horo de malfermo de vinejoj, li faris tion 
en tia grado, ke li forgesis pri bano. Li sentis sin antaŭ ĉio 
dormema kaj la dormemo tiom senfortigis lin, ke li revenis 
per tute ŝanceliĝemaj paŝoj en sian loĝejon en Suburra, kie 
atendis lin sklavino, aĉetita por la mono die Vinicius. 
Tie, enirinte en sian cubiculum, malluman kiel vulpa kavo, 
li ĵetis sin sur la liton kaj endormiĝis en unu momento. 
Li vekiĝis nur vespere, aŭ pli ĝuste vekis lin la sklavino, 
vokante, ke li vekiĝu, ĉar iu serĉas fin kaj volas lin vidi en urĝa 
afero. 
La gardema Chilo rekonsciiĝis en unu momento, surtiris 
provizore mantelon kun kapuĉo kaj, ordoninte al la sklavino 
flankeniĝi, rigardis antaŭe singarde tra la pordo. 
Kaj li rigidiĝis! ĉar tra la pordo de la cubiculum li ekvidis la 
grandegan figuron de Ursus. 
Je tiu vido li sentis, ke liaj piedoj kaj kapo iĝas malvarmaj 
kiel glacio, la koro ĉesas bati, la sakron kvazaŭ tiklas aroj da 
formikoj... Dum ia tempo li ne povis paroli, poste tamen, tintante per la dentoj, li diris; aŭ pli ĝuste elĝemis: 
-Sira! mi forestas... mi ne konas... ĉi tiun bonan homon ... 
-Mi diris al li, ke vi estas hejme kaj ke vi dormas, sinjoro 
-respondis la sklavino - sed li postulis, ke mi vin veku... 
-Ho dioj!... mi vin ordonos... 
Sed, Ursus, kvazaŭ senpacienciĝinte pro la prokrasto,
proksimiĝis al la pordo de la cubiculum kaj, klininte sin, movis internen la kapon. 
-Chilo Chilonides! - li diris. 
-Pax tecum! pax, pax! - respondis Chilo. - Ho, plej bona 
el la kristanoj! Jes, mi estas Chilo, sed tio estas eraro... Mi ne 
konas vin! 
-Chilo Chilonides, - respondis Ursus, - via sinjoro, Vinicius, alvokas vin, ke vi venu al li kune kun mi.
ĈAPITRO XXIII 
Vinicius vekiĝis pro akra doloro. En la unua momento li 
ne povis kompreni, kie li estas kaj kio okazas kun li. En 
la kapo li sentis bruon kaj liaj okuloj estis kvazaŭ kovritaj de 
nebulo. Iom post iom li akiris tamen la konscion kaj fine vidis 
tra tiu nebulo tri homojn klinitajn super li. Du el ili li rekonis: 
unu estis Ursus, la alia - la maljunulo, kiun li faligis, forportante Ligian. La tria, fremda, tenis lian maldekstran brakon 
kaj, tuŝante ĝin laŭlonge de la kubuto ĝis la ŝultro kaj ŝlosilosto, estis ĝuste kaŭzanta al li doloron tiel teruran, ke Vinicius, kredante, ke ĝi estas ia speco de venĝo plenumata kontraŭ li, diris tra kunpremitaj dentoj: 
-Mortigu min. 
Sed ili ne ŝajnis atenti liajn vortojn, kvazaŭ ili ne aŭdus aŭ 
konsiderus ilin ordinara ĝemo de suferanto. Ursus, kun sia 
zorgoplena kaj kune timiga vizaĝo de barbaro tenis en la mano tufon da blankaj tolpecoj, ŝiritaj en longajn striojn, kaj la 
maljunulo parolis al la homo, kiu premis la brakon de Vinicius: 
-Glaucus, ĉu vi estas certa, ke tiu ĉi vundo en la kapo ne 
minacas la vivon? 
-Jes, nobla Crispus, - respondis Glaucus. - Servante kiel 
sklavo en ŝiparo, kaj poste loĝante en Neapolo, mi kuracis 
multajn vundojn, kaj per la gajnoj, kiujn donis al mi tiu okupo, mi elaĉetis fine min mem kaj mian familion... La vundo
en la kapo estas negrava. Kiam tiu ĉi homo (li montris per la 
kapo Ursuson) rekaptis de la junulo la knabinon kaj puŝis lin 
sur la muron, tiu videble, falante, ŝirmis sin per la brako, kiun 
li elartikigis kaj rompis, sed per tio savis la kapon - kaj la 
vivon. 
-Vi jam flegis plurajn el la fratoj, - respondis Crispus, - 
kaj vi famas kiel lerta kuracisto... Jen kial mi venigis vin pere 
de Ursus. 
-Kiu envoje konfesis al mi, ke ankoraŭ hieraŭ li estis preta 
min mortigi. 
-Sed antaŭ ol al vi, li konfesis sian intencon al mi - kaj 
mi, konante vian amon al Kristo, klarigis al li, ke ne vi estas 
perfidulo, sed tiu nekonato, kiu volis instigi lin al la mortigo. 
-Tiu estis malbona spirito, sed mi kredis lin anĝelo, - respondis Ursus kun ĝemo. 
-Vi rakontos al mi tion alifoje, - diris Glaucus, - sed nun 
ni devas pensi pri la vundito. 
Kaj dirinte tion, li komencis reenartikigi la brakon de Vinicius, kiu, malgraŭ tio, ke Crispus surŝprucis lian vizaĝon per 
akvo, senĉese svenis pro doloro. Tio estis por li cetere feliĉa 
cirkonstanco, ĉar li ne sentis la reenartikigon de la piedo nek 
bandaĝadon de la rompita brako, kiun Glaucus enigis en du 
konkavajn tabuletojn kaj poste ĉirkaŭligis rapide kaj forte por 
ĝin senmovigi. 
Sed post la finita operacio li denove konsciiĝis - kaj vidis 
super si Ligian. 
Ŝi staris tuj apud lia lito, tenante antaŭ si malgrandan kupran sitelon kun akvo, en kiu Glaucus de tempo al tempo 
trempis spongon kaj malseketigis lian kapon. 
Vinicius rigardis kaj ne kredis al la propraj okuloj. Ŝajnis al
li, ke sonĝo aŭ febro aperigas antaŭ li la karan vizion kaj nur 
post longa momento li kapablis flustri: 
-Ligia... 
Je lia voĉo la siteleto ektremis en ŝiaj manoj, sed ŝi turnis 
al li siajn okulojn, plenajn de malĝojo. 
-Paco estu kun vi, - ŝi respondis mallaŭte. 
Ŝi staris kun etenditaj manoj, kun vizaĝo plena de kompato 
kaj bedaŭro. 
Kaj li rigardis ŝin, kvazaŭ volante tiel plenigi per ŝi la pupilojn, ke ŝia bildo restu sub liaj palpebroj, kiam li fermos ilin. 
Li rigardis ŝian vizaĝon, pli palan kaj pli maldikan ol antaŭe, 
la buklojn de ŝiaj malhelaj haroj, la malriĉan laboristan veston; li rigardis tiel obstine, ke sub la influo de liaj okuloj ŝia 
neĝblanka frunto komencis iĝi roza - kaj unue li pensis, ke 
li ĉiam ŝin amas, due, ke la kaŭzo de tiu ŝia paleco, de ŝia 
malriĉeco estas li mem, ke li ja elpelis ŝin el la domo, kie ŝi 
estis amata kaj ĉirkaŭata per bonstato kaj komforto, enpuŝis 
ŝin en ĉi tiun malriĉan ĉambreton kaj vestis per tiu mizera 
vesto el malhela lano. 
Kaj ĉar li dezirus vesti ŝin per plej multekostaj orteksaĵoj, 
per ĉiuj juveloj de la mondo, tial kaptis lin mirego, teruro, 
kompato - kaj bedaŭro tiel granda, ke li falus al ŝiaj piedoj, 
se li povus moviĝi. 
-Ligia, - li diris, - vi ne permesis min mortigi. 
Kaj ŝi respondis per dolĉa tono: 
-Dio redonu al vi la sanon. 
Por Vinicius, kiu sentis respondecon same por la malbonagoj, kiujn li faris al ŝi, kiel por tiu, kiun li ĵus volis al ŝi fari, 
en la vortoj de Ligia estis vera balzamo. Li forgesis ĉi momente, ke per ŝia buŝo povas paroli la kristana instruo, kaj sentis
nur, ke parolas la amegata virino kaj ke en ŝia respondo estas 
ia persona koreco, boneco simple superhoma, kiu skuas ĝisfunde lian animon. Kiel antaŭe pro doloro, tiel nun li senfortiĝis pro kortuŝo. Ekregis lin ia sveneco kune grandega kaj 
dolĉa. Li havis tian impreson, kvazaŭ li estus falanta ien en 
abismon, sed trovis ĉe tio, ke li sentas sin bone - kaj ke li 
estas feliĉa. Li pensis ankaŭ en la momento de la sveneco, ke 
apud li staras diino. 
Dume Glaucus finis lavi la vundon en lia kapo kaj metis al 
ĝi sanigan ŝmiraĵon. Ursus prenis la siteleton el la manoj de 
Ligia, kaj ŝi, preninte de tablo pretigitan vazon kun akvo miksita kun vino, metis ĝin al la buŝo de la vundito. Vinicius trinkis avide, post kio li sentis grandegan malpliiĝon de la sufero. Kiam la bandaĝado estis finita, la doloro preskaŭ ĉesis. La 
vundoj kaj kontuzoj komencis rigidiĝi. Li rekonsciiĝis preskaŭ 
komplete. 
-Donu al mi trinki pli, - li diris. 
Ligia iris kun la malplena vazo en alian ĉambron, dume 
Crispus, post malmultaj vortoj, interŝanĝitaj kun Glaucus, 
proksimiĝis al la lito kaj diris: 
-Vinicius, Dio ne lasis vin plenumi malbonagon, sed konservis al vi la vivon, por ke vi rigardu en vian animon. Tiu, 
antaŭ kiu homo estas nur polvo, transdonis vin sendefendan 
en niajn manojn. Sed Kristo, je kiu ni kredas, ordonis al ni 
ami eĉ niajn malamikojn. Ni do prizorgis viajn vundojn kaj, 
kiel diris Ligia, ni preĝos, ke Dio redonu al vi la sanon, sed 
flegi vin plu ni ne povas. Restu do en paco kaj pensu, ĉu indus al vi plue persekuti Ligian, kiun vi senigis de la zorgantoj, hejmo - kaj nin, kiuj per bono repagis al vi la malbonon? 
-Ĉu vi volas min forlasi? - demandis Vinicius.
-Ni volas forlasi ĉi tiun domon, kie nin povas atingi persekutado de la prefekto de la urbo. Via kamarado estas mortigita, kaj vi, kiu estas eminenta inter la viaj, kuŝas ĉi tie vundita. Ne ni estas kulpaj pri tio, sur nin tamen devus fali la 
venĝo de la leĝo... 
-Ne timu persekutadon, - diris Vinicius, - mi vin ŝirmos. 
Crispus ne volis al li respondi, ke ili konsideras ne nur la 
prefekton kaj la policon, sed ke, ne fidante ankaŭ al li, ili volas sekurigi Ligian kontraŭ lia plua atakado. 
-Sinjoro, - li diris, - via dekstra mano estas sana - jen 
tabuletoj kaj skribilo: skribu al viaj servistoj, ke hodiaŭ vespere ili venu al vi kun portilo kaj reportu vin en vian hejmon, 
kie vi havos pli da komforto ol meze de nia malriĉeco. Ni lo- 
ĝas ĉi tie ĉe malriĉa vidvino, kiu baldaŭ alvenos kun sia filo 
- kaj la knabo portos vian leteron, dum ni ĉiuj devas serĉi 
alian rifuĝejon. 
Vinicius paliĝis, ĉar li komprenis, ke oni volas disigi lin de 
Ligia, kaj ke se li denove ŝin perdos, eble neniam en la vivo 
lin ŝin revidos... Li komprenis vere, ke inter li kaj ŝi okazis 
grandaj aferoj, sekve de kiuj, volante ŝin ekposedi, li devas 
serĉi iajn novajn vojojn, pri kiuj pensi li ne havis ankoraŭ 
tempon. Li komprenis ankaŭ, ke kion ajn li dirus al tiuj ĉi 
homoj, se li eĉ ĵurus al ili, ke li redonos Ligian al Pomponia 
Graecina, ili rajtas ne kredi al li kaj ne kredos. Li ja povis fari 
tion jam antaŭe; li ja povis, anstaŭ persekuti Ligian, iri al 
Pomponia Graecina, ĵuri al ŝi, ke li rezignos la persekutadon, 
kaj en tiu okazo Pomponia mem elserĉus kaj reprenus hejmen la knabinon. - Ne, li sentis, ke neniuj tiaspecaj promesoj kapablos ilin reteni kaj ke neniu solena ĵuro estos akceptita, tiom pli ke, ne estante kristano, li povus ja ĵuri al ili nur 
je la senmortaj dioj, je kiuj li mem ne multe kredis, kaj kiujn 
ili konsideris malbonaj spiritoj. 
Li tamen malespere sopiris pacigi tiel Ligian, kiel tiujn ŝiajn 
zorgantojn per ia ajn rimedo, sed li bezonis por tio tempon. 
Li deziris ankaŭ povi almenaŭ dum kelkaj tagoj rigardi ŝin. 
Kiel al dronanto ĉia rompaĵo de tabulo aŭ remilo ŝajnas savrimedo, tiel ankaŭ al li ŝajnis, ke dum tiuj kelkaj tagoj li kapablos eble diri ion, kio lin proksimigos al ŝi, ke eble li ion elpensos, eble okazos io favora. 
Do, kolektinte la pensojn, li diris: 
-Aŭskultu min, kristanoj. Hieraŭ mi estis kune kun vi en 
Ostriano kaj aŭskultis vian instruon, sed se mi eĉ ĝin ne konus, viaj agoj konvinkus min, ke vi estas homoj honestaj kaj 
bonaj. Diru al la vidvino, kiu loĝas en ĉi tiu domo, ke ŝi restu 
ĉi tie; vi ankaŭ restu kaj lasu min resti. Tiu ĉi homo (li turnis 
la rigardon al Glaucus), kiu estas kuracisto, aŭ almenaŭ estas 
kompetenta pri kuracado de vundoj, diru, ĉu oni povas min 
hodiaŭ transporti. Mi estas malsana kaj havas rompitan brakon, kiu devas almenaŭ kelkajn tagojn resti senmova - kaj 
tial mi deklaras, ke mi moviĝos de ĉi tie nur se vi elportos min 
perforte. 
Ĉi momente li interrompis, ĉar spiro ekmankis en lia frakasita brusto, kaj Crispus diris: 
-Neniu uzos perforton kontraŭ vi, sinjoro, ni nur forportos de ĉi tie niajn kapojn. 
Je tio la juna viro, ne kutimanta al kontraŭstaro, sulkigis la 
brovojn kaj diris: 
-Lasu min ekspiri. 
Kaj post momento li diris denove:
-Pri Croto, kiun Ursus sufokis, neniu demandos; li estis 
ironta hodiaŭ en Beneventon, kien invitis lin Vatinius, ĉiuj do 
pensos, ke li forveturis. Kiam mi eniris kun Croto en tiun ĉi 
domon, neniu nin vidis, krom unu greko, kiu ĉeestis kun ni 
en Ostriano. Mi diros al vi, kie li loĝas, venigu lin al mi -kaj 
mi ordonos al li silenti, ĉar tiu homo estas mia pagato. Hejmen mi skribos leteron, ke mi iris en Beneventon. Se la greko jam estas sciiginta la prefekton, mi deklaros al li, ke mi 
mem mortigis Croton kaj ke li, Croto, rompis al mi la brakon. 
Tiel mi faros, je la ombroj de mia patro kaj patrino! - vi do 
povas resti ĉi tie sendanĝere, ĉar eĉ unu haro ne falos de viaj 
kapoj. Venigu al mi rapide la grekon, kiu nomas sin Chilo Chilonides! 
-Do Glaucus restos ĉe vi, sinjoro, - respondis Crispus, - 
kaj zorgos pri vi kune kun la vidvino. 
Vinicius sulkigis la brovojn ankoraŭ pli. 
-Atentu, maljuna homo, kion mi diros: -li parolis, - mi 
ŝuldas al vi dankemon kaj vi ŝajnas bona kaj honesta homo, 
sed vi ne diras tion, kion vi havas en la fundo de la animo. Vi 
timas, ke mi alvokos miajn sklavojn kaj ordonos al ili forpreni 
Ligian? Ĉu ne tiel estas? 
-Tiel estas, - respondis Crispus kun certa severeco. 
-Konsideru do, ke mi parolos kun Chilo en via ĉeesto kaj 
ke en via ĉeesto mi skribos leteron hejmen, ke mi forveturis, 
kaj ke aliajn senditojn, krom vi, mi poste ne trovos.... Konsideru mem ĉi tion kaj ne incitu min plu. 
Ĉe tio li ekscitiĝis kaj lia vizaĝo kuntiris sin, post kio li komencis paroli kun emocio: 
-Ĉu vi pensis, ke mi malkonfesos, ke mi volas resti por ŝin 
vidi? Eĉ malsaĝulo divenus, se mi malkonfesus. Sed perforte
mi ŝin plu ne atencos... Kaj al vi mi diros ion alian. Se ŝi ne 
restos ĉi tie, tiam per tiu ĉi sana mano mi deŝiros la banda- 
ĝojn de la brako, akceptos nek manĝon, nek trinkon - kaj 
mia morto falu sur vin kaj sur viajn fratojn. Kial vi min flegis, 
kial vi ne ordonis min mortigi? 
Kaj li paliĝis pro kolero kaj senfortiĝo. Sed Ligia, kiu el la 
apuda ĉambro aŭdis la tutan interparolon kaj kiu estis certa, 
ke Vinicius plenumos ĉion, kion li minacas, ektimis liajn vortojn. Neniel ŝi volis lian morton. Vundita kaj sendefenda, li 
vekis en ŝi nur kompaton, ne teruron. De la tempo de sia forkuro, vivante inter homoj absorbitaj de senĉesa religia ekstazo, pensantaj nur pri oferoj, sindonaj faroj kaj kompato sen 
limoj, ŝi mem ekstaziĝis per tiu nova inspiro ĝis tia grado, ke 
ĝi anstataŭis al ŝi la hejmon, familion, la perditan feliĉon, kaj 
samtempe faris ŝin unu el tiuj kristanaj virgulinoj, kiuj poste 
aliigis la malnovan animon de la mondo. Vinicius tro multe 
signifis en ŝia sorto kaj tro multe trudis sin al ŝi, ke ŝi povu lin 
forgesi. Ŝi pensis pri li dum tutaj tagoj kaj ofte petis Dion pri 
tia momento, en kiu, sekvante la inspiron de la instruo, ŝi 
povus pagi al li bonon por la malbono, persekuti per kompato, rompi lin, konkeri lin por Kristo kaj savi. Kaj nun ĝuste 
ŝajnis al ŝi, ke tia momento venis; kaj ke ŝiaj preĝoj estas 
aŭskultitaj. Ŝi do proksimiĝis al Crispus kun vizaĝo kvazaŭ 
inspirita kaj komencis paroli tiel, kvazaŭ iu alia voĉo parolus 
per ŝia buŝo: 
-Crispus, li restu ĉi tie inter ni kaj ni restu kun li, ĝis Kristo 
lin resanigos. 
Kaj la maljuna presbitero, kiu kutimis en ĉio serĉi diajn 
inspirojn, vidante ŝian ekzaltitecon, tuj pensis, ke eble supera
forto parolas per ŝi kaj, ektiminte en la koro, klinis sian kapon: 
-Estu tiel, kiel vi diras, - li respondis. 
Je Vinicius, kiu dum la tuta tempo ne forturnis de ŝi la rigardon, tiu senprokrasta obeo de Crispus faris strangan impreson. Ŝajnis al li, ke Ligia estas inter la kristanoj ia sibilo aŭ 
pastrino, kiun ĉirkaŭas respekto kaj obeo. Kaj malgraŭvole li 
ankaŭ subiĝis al tiu respekto. Al la amo, kiun li sentis, miksis sin nun kvazaŭ certa timo, kontraŭ kiu la amo mem prezentis sin kiel io preskaŭ malrespekta. Li ankaŭ ne povis kutimiĝi al la penso, ke ilia rilato estis nun ŝanĝita, ke nun ne ŝi 
dependas de lia volo, sed li de ŝia, ke jen li kuŝas malsana, 
venkita, ke li ĉesis esti la ataka, konkera forto kaj ke li estas 
kvazaŭ sendefenda infano en ŝia zorgado. Por lia naturo, fiera 
kaj memvola, simila rilato al ĉiu alia persono estus humiliga 
- ĉifoje tamen ne nur li ne sentis humiligon, sed estis al ŝi 
danka kiel al sia mastrino. Tio estis en li senekzemplaj sentoj, 
kiuj tagon antaŭe ne eniĝus en lian kapon kaj kiuj mirigus lin 
eĉ en tiu momento, se li kapablus klare konsciigi ilin al si. Sed 
li ne demandis nun, kial tiel estas, kvazaŭ tio estus tute natura afero, li nur sentis sin feliĉa, ke li restas. 
Kaj li volis ŝin danki - kun dankemo kaj kun ia plia sento, tiagrade al li nekonata, ke li eĉ ne sciis ĝin nomi, ĉar ĝi 
estis simple humileco. Sed la antaŭa ekscito tiel elĉerpis liajn 
fortojn, ke li ne povis paroli kaj dankis ŝin nur per la okuloj, 
en kiuj brilis ĝojo, ke li restas kun ŝi kaj ke li povos rigardi ŝin 
morgaŭ, postmorgaŭ, eble longe. Lian ĝojon konfuzis nur 
timo, ke li ne perdu tion, kion li ricevis, tiel granda, ke kiam 
post momento Ligia denove donis al li akvon kaj kiam kaptis 
lin ĉe tio deziro ĉirkaŭpreni ŝian manon - li timis tion fari -
li, tiu sama Vinicius, kiu dum la festeno ĉe la cezaro perforte kisis ŝian buŝon, kaj post ŝia forkuro promesis al si, ke li 
trenos ŝin je la haroj en sian cubiculum, aŭ ordonos ŝin vipi.
ĈAPITRO XXIV 
Sed li komencis ankaŭ timi, ke iu malbonvena helpo el ekstere ne detruu lian ĝojon. Chilo povis sciigi lian malaperon al la prefekto de la urbo aŭ al liaj liberigitoj hejme - kaj 
en tia okazo invado de vigiloj estis verŝajna. Lian kapon trakuris vere la penso, ke tiam li povus ordoni kapti Ligian kaj 
fermi ŝin en sia domo, sed li sentis, ke tion fari li ne devas - 
kaj ne kapablus. Li estis homo memvola, maltima, sufiĉe malvirtema kaj laŭbezone eĉ senindulga, li estis tamen nek Tigellinus, nek Nero. La militista vivo lasis ĉe li certan senton de 
justeco, honesteco kaj tiom da konscienco, ke li komprenis, 
ke tia ago estus io monstre malnobla. Li eble cetere kapablus 
plenumi ĝin en atako de furiozo, estante plenforta, sed en tiu 
momento li estis kaj kortuŝita kaj malsana, do li nur deziris, 
ke nenio staru inter li kaj Ligia. 
Kaj li rimarkis kun iom da miro, ke de la momento, kiam 
Ligia pledis por li, nek ŝi mem, nek Crispus postulis de li iajn 
garantiojn, tute kvazaŭ ili estus certaj, ke en okazo de bezono defendos ilin iu supernatura forto. Vinicius, en kies kapo 
- de kiam li aŭdis en Ostriano la instruadon kaj rakonton de 
la apostolo - la diferenco inter aferoj eblaj kaj neeblaj komencis konfuzi sin kaj malklariĝi, ankaŭ ne tre malkredis la 
supozon, ke tiel povus esti. Tamen, konsiderante la aferon pli 
sobre, li mem memorigis al ili, kion li diris pri la greko, kaj 
denove postulis, ke oni venigu al li Chilon.
Crispus konsentis tion kaj oni decidis sendi Ursuson. Vinicius, kiu en la lastaj tagoj antaŭ Ostriano ofte, kvankam senefike sendis siajn sklavojn al Chilo, precize indikis al la ligo 
lian loĝejon, poste, skribinte kelkajn vortojn sur tabuleto, 
diris, turnante sin al Crispus: 
-Mi donas tabuleton, ĉar li estas homo suspektema kaj 
ruza, kiu ofte, vokita de mi, respondis al miaj sklavoj, ke li ne 
estas hejme, kaj tion li faris ĉiam, se, ne havante por mi bonajn novaĵojn, li timis mian koleron. 
-Se mi lin nur trovos, mi venigos lin, ĉu li volos aŭ ne, - 
respondis Ursus. 
Poste, surmetinte mantelon, li eliris. 
Trovi iun en Romo ne estis facile, eĉ kun plej bonaj indikoj, sed Ursuson helpis en tiaj okazoj la instinkto de arbarano kaj ankaŭ lia grandega kono de la urbo, tiel ke post ia tempo li troviĝis en la loĝejo de Chilo. 
Li tamen ne rekonis lin. Antaŭe li vidis lin nur unu fojon, 
kaj eĉ tio okazis nokte. Fine tiu digna kaj certoplena maljunulo, kiu inklinigis lin mortigi Glaucuson, tiel malsimilis al tiu 
ĉi greko, ĝistere kurbiĝinta pro teruro, ke neniu povus supozi, 
ke ambaŭ estas unu persono. Chilo mem, rimarkinte, ke Ursus rigardas lin kiel tute fremdan homon, ekregis iom la 
unuan impreson. Je la vido de la tabuleto kun la skribo de 
Vinicius li trankviliĝis ankoraŭ pli. Ne minacis lin almenaŭ la 
suspekto, ke li intence enembuskigis Viniciuson. Li ekpensis 
ĉe tio, ke la kristanoj ne mortigis Viniciuson videble tial, ke 
ili ne kuraĝis levi la manon kontraŭ tiel eminentan personon. 
-Sekve Vinicius ŝirmos min ankaŭ, se bezone, - li diris al 
si interne, - ĉar li ja ne vokas min por lasi min mortigi. 
Inspirite de ioma kuraĝo, li demandis:
-Bona homo, ĉu mia amiko, la nobla Vinicius, ne sendis 
por mi portilon? - miaj piedoj estas ŝvelintaj kaj mi ne povas iri tiel malproksimen. 
-Ne, - respondis Ursus, - ni piediros. 
-Kaj se mi rifuzos? 
-Ne faru tion, ĉar vi devas iri. 
-Kaj mi iros, sed pro la propra inklino. Alie neniu min 
devigus, ĉar mi estas homo libera kaj amiko de la prefekto de 
la urbo. Kiel saĝulo, mi posedas ankaŭ rimedojn kontraŭ perforto - kaj mi scias sorĉi homojn en arbojn kaj en bestojn. 
sed mi iros - mi iros! Mi nur surmetos pli varman mantelon 
kaj kapuĉon, por ke ne rekonu min la sklavoj de tiu ĉi kvartalo; alie oni senĉese haltigus nin por kisi miajn manojn. 
Dirinte tion, li surmetis alian mantelon, kaj sur la kapon 
mallevis vastan gaŭlan kapuĉon, timante, ke Ursus rememoros liajn trajtojn, kiam ili eliros en pli grandan lumon. 
-Kien vi min kondukas? - li demandis envoje Ursuson. 
-En Transtibron. 
-Mi estas nelonge en Romo kaj neniam mi tie estis, sed 
ankaŭ tie loĝas certe homoj, kiuj amas virton. 
Sed Ursus, kiu estis homo naiva kaj kiu aŭdis Viniciuson 
diri, ke la greko ĉeestis kun li en la ostriana tombejo kaj poste 
vidis, kiel li eniris kun Croto la domon, en kiu loĝis Ligia, haltis por momento kaj diris: 
-Ne mensogu, maljuna homo, ĉar hodiaŭ vi estis kun Vinicius en Ostriano kaj antaŭ nia pordego. 
-Ha, - diris Chilo, - do via domo staras tie, en Transtibro? Mi estas en Romo de nelonge kaj mi ne scias bone, kiel 
nomas sin diversaj kvartaloj. Jes, amiko! Mi estis antaŭ via 
pordego kaj en la nomo de la virto mi petegis Viniciuson, ke
li ne eniru. Mi estis ankaŭ en Ostriano, kaj ĉu vi scias, kial? 
Jen de certa tempo mi klopodas por konverti Viniciuson kaj 
mi volis, ke li aŭskultu la plej aĝan el la apostoloj. La lumo penetru en lian animon, kaj - en la vian! Vi ja estas, kristano kaj 
vi ja volas, ke la vero superregu malveron? 
-Jes, - respondis humile Ursus. 
La kuraĝo de Chilo tute reviviĝis. 
-Vinicius estas potenca sinjoro, - li diris, - kaj amiko de 
la cezaro. Ofte li obeas ankoraŭ inspirojn de malbona spirito, se tamen nur unu haro falus de lia kapo, la cezaro venĝus 
kontraŭ ĉiuj kristanoj. 
-Nin gardas pli granda potenco. 
-Prave, prave! sed kion vi intencas fari kun Vinicius? - 
demandis Chilo kun nova maltrankvilo. 
-Mi ne scias. Kristo ordonas pardonemon. 
-Tion vi bonege diris. Memoru ĉiam pri tio, alie vi estos 
fritata en la infero, kiel kolbaso sur pato. 
Ursus suspiris, kaj Chilo pensis, ke kun tiu ĉi homo, terura en la unua momento de kolero, li povus ĉiam fari, kion li 
volus. 
Volante do scii, kiel la afero okazis ĉe la atako kontraŭ Ligia, li demandis plu per la voĉo de severa juĝisto. 
-Kiel vi agis kun Croto? Parolu kaj ne mensogu. 
Vrsus suspiris duafoje. 
-Vinicius diros tion al vi. 
-Ĝi signifas, ke vi batis lin per ponardo aŭ mortigis per 
bastono? 
-Mi estis senarma. 
La greko ne povis tamen konstraŭstari admiron pro la superhoma forto de la barbaro.
-Plutono vin... Tio estas, mi volis diri, Kristo vin pardonu. 
Dum ia tempo ili iris en silento, post kio Chilo diris: 
-Ne mi vin perfidos, sed gardu vin kontraŭ la vigiloj. 
-Mi timas Kriston, ne la vigilojn. 
-Prave. Ne ekzistas pli granda kulpo ol mortigo. Mi pre- 
ĝos por vi, sed mi ne scias, ĉu eĉ miaj preĝoj ion helpos - 
eble nur, se vi ĵuros, ke neniam en la vivo vi iun tuŝos per la 
fingro. 
-Mi ja ne mortigis lin intence, - respondis Ursus. 
Chilo tamen, kiu deziris sekurigi sin por ĉia eventualo, ne 
ĉesis plue abomenigi al Ursus mortigon kaj insisti, ke li faru 
la ĵuron. Li demandis ankaŭ pri Vinicius, sed la ligo respondis liajn demandojn malvolonte, ripetante, ke el la buŝo de 
Vinicius mem li aŭdos, kion li devas aŭdi. Tiel interparolante, ili trairis fine la longan vojon, dividantan la loĝejon de 
Chilo de Transtiibro, kaj troviĝis antaŭ la domo. La koro de 
Chilo denove ekbatis maltrankvile. Pro timo ŝajnis al li, ke 
Ursus komencas direkti al li iajn a vidajn rigardojn. "Malgranda estos mia konsolo," - li diris al si mem, - "se li min mortigos senitence, kaj mi preferus ĉiuokaze, ke lin trafu paralizo kaj kune kun li ĉiujn ligojn, kion faru, Zeŭso, se vi scipovos". Tiel meditante,li envolvis sin ĉiam pli en sian gaŭlan 
mantelon, ripetante, ke li timas la malvarmon. Fine, kiam, 
transirinte la vestiblon kaj la unuan korton, ili troviĝis en la 
koridoro, kondukanta al la ĝardeno de la dometo, li haltis 
subite kaj diris: 
-Lasu min iom spiri, aŭ mi ne povos paroli kun Vinicius 
kaj helpi lin per edifaj konsiloj. 
Dirinte tion, li haltis - ĉar kvankam li ripetis al si, ke nenio lin minacas, tamen je la penso, ke li staros inter tiuj misteraj homoj, kiujn li vidis en Ostriano, liaj piedoj iom tremis 
sub li. 
Dume el la dometo atingis liajn orelojn kantado. 
-Kio tio estas? - li demandis. 
-Vi diras, ke vi estas kristano, kaj vi ne scias, ke ni kutimas 
post ĉiu manĝo glori la Savinton per nia kantado, - respondis Ursus. - Miriam kaj ŝia filo jam verŝajne revenis kaj eble 
ankaŭ la apostolo estas kun ili, ĉar li vizitas ĉiutage la vidvinon kaj Crispuson. 
-Konduku min rekte al Vinicius. 
-Vinicius estas en unu ĉambro kun ĉiuj, ĉar ĝi estas la sola 
sufiĉe granda, kaj cetere estas nur mallumaj cubicula, kien ni 
iras nur por dormi. Ni jam eniru - tie vi ripozos. 
Kaj ili eniris. En la ĉambro estis krepuske, la vespero estis 
nuba, vintra, kaj la flamo de kelkaj meĉlampoj nesufiĉe disigis la mallumon. Vinicius pli ĝuste divenis ol rekonis en la 
kapuĉkovrita homo Chilon, kaj tiu ĉi, vidinte en la angulo de 
la ĉambro liton, kaj sur ĝi Viniciuson, ekiris, ne rigardante la 
aliajn, rekte al li - kvazaŭ konvinkita, ke apud Vinicius li 
estos plej sekura. 
-Ho sinjoro! kial vi ne obeis miajn konsilojn! - li vokis, 
plektante la manojn. 
-Silentu, - diris Vinicius, - kaj aŭskultu! 
Poste li komencis penetre rigardi en la okulojn de Chilo kaj 
paroli malrapide kaj akcente, kvazaŭ li volus, ke ĉiu lia vorto estu komprenita kiel ordono kaj restu eterne en la memoro 
de Chilo. 
-Croto atakis min por min murdi kaj rabi - vi komprenas! Tiam mi mortigis lin, kaj tiuj ĉi homoj prizorgis la vundojn, kiujn mi ricevis de li, batalante.
Chilo tuj komprenis, ke se Vinicius tiel parolas, li tion faras sendube sekve de ia interkonsento kun la kristanoj, kaj en 
tiu akazo li volas, ke oni lin kredu. Li ekkonis tion ankaŭ el lia 
vizaĝo, do en unu momento, montrante nenian dubon, nek 
miron, li levis la okulojn supren kaj ekkriis: 
-Li ja estis konata fripono, sinjoro! Mi ja avertis vin, ke vi 
ne fidu al li. Ĉiuj miaj instruoj rebatis sin de lia kapo, kiel pizo 
de muro. En la tuta Hadeso oni ne trovos por li sufiĉajn turmentojn. Ĉar kiu ne povas esti honesta homo, tiu certagrade 
devas esti fripono, kaj al kiu estas pli malfacile iĝi honesta ol 
la fripono? Sed ataki sian bonfaranton kaj tiel grandaniman 
sinjoron... Ho dioj!... 
Ĉe tio li tamen rememoris, ke envoje li prezentis sin al Ursus kiel kristano - kaj li eksilentis. 
Vinicius diris: 
-Se mi ne kunhavus mian sica, li min mortigus. 
-Mi benas la momenton, en kiu mi konsilis al vi preni almenaŭ ponardon. 
Sed Vinicius direktis al la greko esploran rigardon kaj demandis. 
-Kion vi faris hodiaŭ? 
-Kiel do? Ĉu mi ne diris al vi, sinjoro, ke mi faris votojn 
por via sano? 
-Kaj nenion pli? 
-Kaj mi ĝuste intencis vin viziti, kiam tiu bona homo venis kaj diris al mi, ke vi min vokas. 
-Jen estas tabuleto. Iru kun ĝi en mian domon, serĉu mian 
liberigiton kaj transdonu ĝin al li. Estas sur ĝi skribite, ke mi 
veturis en Beneventon. - Diru al Demas en via propra nomo,
ke mi faris tion hodiaŭ matene, alvokita per urĝa letero de 
Petronius. 
Kaj li ripetis akcente: 
-Mi veturis en Beneventon, - vi komprenas! 
-Vi veturis, sinjoro! Matene mi ja adiaŭis vin ĉe Porta Capena - kaj de la tempo de via forveturo tia sopiro min regas, 
ke, se via grandanimeco ne konsolos ĝin, mi mortos pro ploro, kiel la malfeliĉa edzino de Zetoso post la morto de Itilo. 
Vinicius, kvankam malsana kaj kutimiĝinta al la fleksemo 
de la greko, ne povis tamen deteni sin de rideto. Li estis, krome, kontenta, ke Chilo tuj lin komprenis, li do diris: 
-Sekve mi alskribos, ke oni sekigu viajn larmojn. Donu al 
mi lampon. 
Chilo, jam tute trankviliĝinta, leviĝis kaj, farinte kelkajn 
paŝojn al la kameno, deprenis unu el la meĉlampoj, brulantaj sur la kamenmuro. 
Sed kiam ĉe tiu ago la kapuĉo deŝoviĝis de lia kapo kaj la 
lumo falis rekte sur lian vizaĝon, Glaucus saltleviĝis de benko kaj, rapide proksimiĝinte, ekstaris antaŭ li. 
-Ĉu vi ne rekonas min, Cephas? - li demandis. 
Kaj en lia voĉo estis io tiel terura, ke tremo trakuris ĉiujn 
ĉeestantojn. 
Chilo levis la lampon kaj ellasis ĝin preskaŭ en la sama momento - poste li kurbiĝis ĝis la tero kaj komencis ĝemi: 
-Mi ne estas... mi ne estas... kompaton! 
Glaucus turnis sin al la vespermanĝantoj kaj diris: 
-Jen estas la homo, kiu sklavigis kaj pereigis min kaj mian 
familion!... 
Lia historio estis konata al ĉiuj kristanoj kaj al Vinicius, kiu 
nur tial ne divenis, kiu estas tiu Glaucus, ĉar, senĉese svenante pro doloro dum la prizorgado de la vundoj, li ne aŭdis lian 
nomon. Sed por Ursus tiu ĉi mallonga momento, ligite kun la 
vortoj de Glaucus, estis kvazaŭ fulmobrilo en mallumo. Rekoninte Chilon, per unu salto li troviĝis apud la greko, kaptis 
lin je la brakoj kaj, turninte ilin malantaŭen, ekkriis: 
-Jen tiu, kiu instigis min mortigi Glaucuson! 
-Kompaton! - ĝemis Chilo, - mi redonos al vi... Sinjoro! 
- li vokis, turnante la kapon al Vinicius, - savu min! mi fidis al vi! parolu por mi... Vian leteron mi portos, sinjoro! 
Sinjoro! 
Sed Vinicius, kiu plej indiferente el ĉiuj rigardis tion, kio 
okazis, unue tial, ke ĉiuj aferoj de la greko estis al li konataj, 
kaj due, ĉar lia koro ne sciis, kio estas kompato, diris: 
-Enterigu lin en la ĝardeno: la leteron portos iu alia. 
Al Chilo ŝajnis, ke tiuj vortoj estas la lasta verdikto. 
Liaj ostoj komencis kraki en la teruraj manoj de Ursus, la 
okuloj nebuliĝis pro larmoj de doloro. 
-Je via Dio! kompaton! - li vokis, - mi estas kristano, kaj 
se vi ne kredas al mi, baptu min ankoraŭ foje, ankoraŭ du, 
ankoraŭ dek fojojn! Glaucus! Tio estas eraro! Lasu min paroli! 
Igu min sklavo... Ne mortigu min! Kompaton!... 
Kaj lia voĉo, sufokata de la doloro, iĝis ĉiam pli malforta, 
kiam subite post la tablo leviĝis la apostolo Petro; dum momento li balancis sian blankan kapon, mallevante ĝin al la 
brusto, kaj havis la okulojn fermitajn, sed poste malfermis ilin 
kaj diris meze de silento: 
-Jene diris al ni la Savinto: "Se via frato pekus kontraŭ vi, 
admonu lin; kaj se li pentus, pardonu lin. Kaj se li sepfoje tage 
pekus kontraŭ vi kaj sepfoje revenus al vi, dirante: mi pentas! 
pardonu lin!"
Poste iĝis silento ankoraŭ pli granda. 
Glaucus staris dum longa tempo kun vizaĝo kovrita de la 
manoj, fine li reprenis ilin kaj diris: 
-Cephas, Dio al vi pardonu la malbonojn, kiujn vi faris al 
mi, kiel mi ilin pardonas al vi en la nomo de Kristo. 
Kaj Ursus, liberiginte la brakojn de Chilo, tuj aldonis: 
-Estu al mi la Savinto tiel kompatema kiel ankaŭ mi vin 
pardonas. 
Chilo falis sur la teron kaj, apogite sur ĝi per la manoj, turnis la kapon, kiel besto, kaptita en reton, rigardante ĉirkaŭen 
kaj atendante, de kie venos la morto. Li ne kredis ankoraŭ 
siajn okulojn kaj orelojn, kaj ne kuraĝis esperi pardonon. 
Sed iom post iom li reakiris la konscion, nur liaj bluiĝintaj 
lipoj tremis ankoraŭ pro teruro. Dume la apostolo diris: 
-Foriru en paco. 
Chilo leviĝis, sed ne povis ankoraŭ paroli. Malgraŭvole li 
proksimiĝis al la lito de Vinicius, kvazaŭ ankoraŭ serĉante ĉe 
li helpon, ĉar ĝis nun li ne havis tempon pensi, ke Vinicius, 
kvankam li uzis liajn servojn kaj estis kvazaŭ lia kunkulpulo, 
kondamnis lin, dum tiuj ĝuste, kontraŭ kiuj li servis, pardonis. Tiu penso estis venonta al li pli poste. Dume en lia rigardo vidiĝis nur miro kaj nekredo. Kvankam li jam ekkonis, ke 
oni lin pardonis, tamen li volis plej baldaŭ foriĝi el inter tiuj 
nekompreneblaj homoj, kies boneco teruris lin preskaŭ egale, 
kiel lin terurus krueleco. Ŝajnis al li, ke se li restus pli longe, 
okazus denove io neatendita, do, stariĝinte apud Vinicius, li 
komencis paroli per interrompata voĉo: 
-Donu la leteron, sinjoro! donu la leteron! 
Kaj kaptinte la tabuleton, kiun Vinicius al li donis, li riverencis foje al la kristanoj, duafoje al Vinicius, kaj ŝtele glitante 
tuj ĉe la muro, kuris eksteren. 
En la ĝardeneto, kiam ĉirkaŭigis lin mallumo, teruro denove hirtigis la harojn sur lia kapo, ĉar li estis certa, ke Ursus 
kuros post li kaj mortigos lin en la ombroj de la nokto. Li forkurus per ĉiuj fortoj, sed la piedoj rifuzis lin obei kaj post 
momento iĝis tute rigidaj, ĉar Ursus efektive ekstaris apud li. 
Chilo falis survizaĝen kaj komencis ĝemi: 
-Urbano... en la nomo de Kristo... 
Sed Urbano diris: 
-Ne timu. La apostolo ordonis al mi konduki vin ekster la 
pordegon, kaj se mankas al vi fortoj, mi akompanos vin hejmen. 
Chilo levis la vizaĝon. 
-Kion vi diras? kion? Vi ne mortigos min? 
-Ne, mi vin ne mortigos, kaj se mi kaptis vin tro forte kaj 
dolorigis viajn brakojn, pardonu min. 
-Helpu min leviĝi, - diris la greko. - Vi ne mortigos 
min? vere? Elkonduku min en la straton, kaj pluen mi iros 
sola. 
Ursus levis lin de la tero facile kiel lanugon, kaj starigis lin 
sur la piedojn, poste elkondukis tra la malluma pasejo en la 
duan korton, el kiu oni iris en la vestiblon kaj sur la straton. 
En la koridoro Chilo denove ripetis al si interne: "mi estas 
perdita!" kaj nur kiam ili troviĝis sur la strato, li iom trankviliĝis kaj diris: 
-Mi iros pluen sola. 
-Paco estu kun vi. 
-Kaj kun vi! kaj kun vi!... Lasu min spiri. 
Kaj post la foriro de Ursus li ekspiris plenbruste. Per la manoj li palpis sian zonon kaj koksojn, kvazaŭ volante konvinkiĝi, ke li vivas, kaj per rapidaj paŝoj ekiris antaŭen. 
Sed, farinte kelkdek paŝojn, li haltis kaj diris: 
-Kial ili min tamen ne mortigis? 
Kaj malgraŭ tio, ke jam kun Euricius li parolis pri la kristana instruo, malgraŭ la interparolo kun Urbano apud la rivero kaj malgraŭ ĉio, kion li aŭdis en Ostriano, li ne sciis trovi 
respondon al tiu demando.
ĈAPITRO XXV 
Vinicius ankaŭ ne sciis klarigi al si tion, kio okazis, kaj en 
la fundo de la animo li estis mirigita preskaŭ ne malpli 
ol Chilo. Ĉar, ke kun li mem oni agis tiel, kiel oni agis, kaj anstataŭ venĝi kontraŭ li por tiu atako, zorgeme okupiĝis pri liaj 
vundoj, tion li atribuis parte al la instruo, kiun ili konfesis, pli 
multe al Ligia, kaj iom ankaŭ al sia grandega signifo. Sed ilia 
konduto rilate al Chilo simple superis liajn konceptojn pri la 
homa pardonpovo. Ankaŭ al li malgraŭvole trudis sin la demando, kial ili ne mortigis la grekon? Ili ja povus tion fari 
senpune. Ursus enterigus lin en la ĝardeno aŭ portus nokte 
en Tibron, kiu en tiu tempo de noktaj banditagoj, plenumataj de la cezaro mem, tiel ofte surbordigis matene homajn 
korpojn, ke neniu eĉ esploris ilian devenon. Krom tio, laŭ Vinicius, la kristanoj ne nur povis, sed eĉ devis mortigi Chilon. 
Kompato ne estis tute fremda al tiu mondo, al kiu apartenis 
la juna patricio. La atenanoj ja konstruis al ŝi altaron kaj dum 
longa tempo rezistis enkondukon de la gladiatoraj luktoj en 
Atenojn. Okazis iafoje, ke eĉ en Romo venkitoj ricevis pardonon, kiel ekzemple Calicratus, la reĝo de la britoj, kiu, militkaptita de Claudius kaj malavare de li dotita, libere loĝis en 
la urbo. Sed venĝo pro personaj malbonagoj ŝajnis al Vinicius, same kiel al ĉiuj aliaj, prava kaj justa. Rezigni ĝin estis io 
kontraŭ lia animo. Li ankaŭ aŭdis, vere, en Ostriano, ke oni 
devas ami eĉ siajn malamikojn, li tamen konsideris tion kiel
teorio ne havanta signifon en la vivo. Kaj eĉ nun ankoraŭ lian 
kapon trakuris la penso, ke eble oni ne mortigis Chilon nur 
tiaj, ke estis ia festperiodo aŭ lunfazo, - dum kiu la kristanoj 
ne rajtas mortigi. Li aŭdis, ke estas tiaj tempodaŭroj, en kiuj 
al diversaj nacioj ne estas permesite eĉ komenci militon. Sed 
kial en tiu okazo oni ne transdonis la grekon al tribunalo, kial 
la apostolo diris, ke se iu pekus sepfoje, oni devus sepfoje lin 
pardoni, kaj kial Glaucus diris al Chilo: "Dio vin tiel pardonu, 
kiel mi vin pardonas?" Kaj tamen Chilo faris al li la plej teruran malbonon, kiun unu homo povas fari al alia, kaj en Vinicius ĉe la nura penso pri tio, kiel li agus kun iu, kiu, ekzemple, mortigus Ligian, la koro ekbolis de kolero: ne estus 
tiaj torturoj, per kiuj li ŝin ne venĝus! Kaj Glaucus pardonis! 
Kaj Ursus ankaŭ pardonis, li, kiu efektive povus senpune 
mortigi en Romo, kiun ajn li volus, ĉar poste li bezonus nur 
mortigi la reĝon de la Nemorena bosko kaj okupi lian lokon. 
Ĉu al la homo, al kiu ne rezistis Croto, rezistus la gladiatoro, 
tenanta tiun rangon, kiun oni akiris nur per mortigo de la 
antaŭa "reĝo"? Unu sola respondo estis al ĉiuj tiuj demandoj. 
Nome, ke ili ne mortigis pro iu boneco, tiel granda, ke simila ne ekzistis ĝis nun en la mondo, kaj pro senlima amo al la 
homoj, kiu ordonis forgesi sin mem, faritajn al si malbonojn, 
sian feliĉon kaj sian malbonsorton - kaj vivi por aliaj. Kian 
rekompencon tiuj homoj devis por tio ricevi, Vinicius aŭdis 
en Ostriano, sed ĝi ne povis trovi lokon en lia kapo. Li sentis 
anstataŭe, ke tiu tera vivo, ligita kun la devo rezigni ĉion, kio 
estas plaĉa kaj volupta, por la bono de aliaj, devus esti mizera. 
Tial en tio, kion li pensis ĉi momente pri la kristanoj, estis 
krom mirego ankaŭ kompato, kaj kvazaŭ nuanco de malestimo. Ŝajnis al li, ke tio estas ŝafoj, nepre pli aŭ malpli frue formanĝotaj de lupoj, kaj lia romana naturo ne kapablis trovi en 
si respekton por tiuj, kiuj lasas sin formanĝi. Frapis lin tamen 
unu afero. Nome, post la eliro de Chilo ia profunda ĝojo lumigis ĉiujn vizaĝojn. La apostolo proksimiĝis al Glaucus kaj, 
metinte la manon sur lian kapon, diris: 
-Kristo venkis en vi! 
Kaj Glaucus levis supren la okulojn, tiel plenajn de fido kaj 
ĝojo, kvazaŭ verŝiĝus sur lin ia grandega, neatendita feliĉo. 
Vinicius, kiu komprenis nur ĝojon pro plenumita venĝo, rigardis lin per pupiloj vastigitaj de febro, iom tiel, kiel li rigardus frenezulon. Li vidis tamen, kaj li vidis tion ne sen interna indigno, kiel poste Ligia alpremis siajn reĝidinajn lipojn al 
la mano de tiu homo, kies aspekto similis tiun de sklavo, kaj 
ŝajnis al li, ke la ordo de la mondo tute renversiĝas. Poste alvenis Ursus kaj komencis rakonti, kiel li elkondukis Chilan 
sur la straton kaj kiel li petis de li pardonon por la malbono, 
kiun li povis fari al liaj brakoj, por kio la apostolo benis lin 
ankaŭ, kaj Crispus deklaris, ke tio ĉi estis tago de granda venko. Ekaŭdinte pri tiu venko, Vinicius tute perdis la ordon de 
siaj pensoj. 
Sed kiam Ligia denove donis al li refreŝigan trinkaĵon, li 
retenis momente ŝian manon kaj demandis: 
-Do ankaŭ vi min pardonis? 
-Ni estas kristanoj. Ni ne rajtas konservi koleron en la 
koro. 
-Ligia, - li diris tiam, - kiu ajn estas via Dio, mi honoros Lin per hekatombo, nur tial, ke Li estas via Dio. 
-Vi honoros Lin en via koro, kiam vi Lin ekamos. 
-Nur tial, ke Li estas via Dio, - ripetis Vinicius per malforta voĉo.
Kaj li mallevis la palpebrojn, ĉar denove ekposedis lin svenemo. 
Ligia foriris, sed post momento ŝi revenis kaj, stariĝinte 
proksime, kliniĝis super li por vidi ĉu li dormas. Vinicius sentis ŝian proksimecon kaj, malferminte la okulojn, ridetis; Ligia facile metis sur ilin la manon, kvazaŭ volante inklinigi lin 
al dormo. Tiam ekregis lin granda dolĉeco, sed samtempe li 
sentis sin pli malsana. Kaj tiel estis efektive. Plene noktiĝis 
intertempe, kaj kune venis ankaŭ pli forta febro. Pro tio li ne 
povis endormiĝi kaj sekvis Ligian per la okuloj, kien ajn ŝi 
moviĝis. Kelkfoje li tamen falis en ian duondormon, en kiu li 
vidis kaj aŭdis ĉion, kio okazis ĉirkaŭ li, sed en kiu la realeco 
miksis sin kun febraj vizioj. Ŝajnis do al li, ke en iu malnova, 
forlasita tombejo trovas sin turforma sanktejo, kie Ligia estas 
pastrino. Kaj li ne deturnis de ŝi la okulojn, sed li vidis ŝin sur 
la supro de la turo, kun liuto en la mano, tutan en lumo, similan al tiuj pastrinoj, kiuj nokte kantis himnojn al la luno kaj 
kiujn li vidis en Oriento. Li mem grimpis kun granda peno sur 
serpentsimila ŝtuparo por ŝin forkapti, kaj post li rampis Chilo, klakante per la dentoj pro teruro kaj ripetante: "Ne faru 
tion, sinjoro, ĉar ŝi estas pastrino, pro kiu Li venĝos...!" Vinicius ne sciis, kiu estas tiu Li, tamen li komprenis, ke li iras 
plenumi sakrilegion, kaj ankaŭ sentis senmezuran teruron. 
Sed kiam li atingis la balustradon, ĉirkaŭantan la supron de 
la turo apud Ligia staris subite la apostolo kun arĝenta barbo kaj diris: "ne levu kontraŭ ŝin vian manon, ĉar ŝi apartenas 
al mi." Kaj, dirinte tion, li komencis iri kun ŝi straton el lunlumo, kvazaŭ vojon al la ĉielo, kaj li, Vinicius, etendinte al ili 
la manojn, komencis petegi, ke ili lin kunprenu. 
Ĉi momente li vekiĝis, rekonsciigis kaj komencis rigardi
antaŭ sin. La fajro sur la alta fajroplato ardis jam malpli forte, sed ĵetis ankoraŭ brilojn sufiĉe vivajn, kaj ili ĉiuj sidis antaŭ la kameno, varmigante sin, ĉar la nokto estis frosteta kaj 
la ĉambro sufiĉe malvarma. Vinicius vidis iliajn spirojn elirantajn el la buŝoj en la formo de vaporo. En la mezo sidis la 
apostolo, ĉe liaj genuoj, sur malalta tabureto, Ligia, poste 
Glaucus, Crispus, Miriam, kaj ĉe la fino unuflanke Ursus, aliflanke Nazarius, la filo de Miriam, juna knabo kun belega 
vizaĝo kaj longaj, nigraj haroj, kiuj falis ĝis liaj ŝultroj. 
Ligia aŭskultis kun okuloj levitaj al la apostolo, kaj ĉiuj kapoj estis turnitaj al li, dum li ion parolis duonvoĉe. Vinicius 
komencis rigardi lin kun certa superstiĉa timo, ne multe malpli granda ol tiu teruro, kiun li sentis en la febra vizio. Venis 
ankaŭ al li la ideo, ke en la febro li sentis veron kaj ke tiu maljuna veninto el malproksimaj landoj efektive forprenas de li 
Ligian kaj kondukas ŝin sur iajn nekonatajn vojojn. Li estis 
ankaŭ certa, ke la maljunulo parolas pri li, kaj eble konsilas, 
kiel disigi lin de Ligia, ĉar ŝajnis al Vinicius tute neeble, ke iu 
povus paroli pri io alia, do, streĉinte la tutan konscion, li komencis aŭskulti la vortojn de Petro. 
Li tamen plene eraris, ĉar la apostolo denove parolis pri 
Kristo. 
-Ili vivas per tiu nomo! - pensis Vinicius. 
Kaj la maljunulo rakontis pri la kapto de Kristo. Venis roto 
kaj pastraj servistoj por Lin kapti. Kiam la Savinto demandis 
ilin, kiun ili serĉas, tiuj diris: "Jesuon Nazaretan!" Sed kiam Li 
diris al ili: "Mi estas!" - ili falis teren, ne kuraĝante levi kontraŭ Lin la manojn, kaj nur post refoja demando ili Lin kaptis.
Ĉi momente la apostolo interrompis sin kaj, etendinte la 
manojn al la fajro, diris: 
-La nokto estis malvarma kiel hodiaŭ, sed mia koro bolis, 
do mi eligis glavon por Lin defendi, kaj mi fortranĉis la orelon al servisto de la ĉefpastro. Kaj mi defendus Lin pli ol la 
propran vivon, se Li ne dirus al mi: "Metu vian glavon en la 
ingon. Ĉu la kalikon, kiun la Patro al mi donis, mi ne trinkos?" 
... Tiam ili kaptis Lin kaj ligis... 
Dirinte tion, li metis la manojn al la frunto kaj silentis, 
volante antaŭ la plua rakontado ekregi la forton de la rememoroj. Sed Ursus, ne povante sin deteni, saltleviĝis, plibonigis per fera stango la fajron sur la fajroplato, tiel ke fajreroj 
ŝprucis orpluve kaj la flamo pli vive saltis, poste li sidiĝis kaj 
kriis: 
-Kio ajn tiam okazus -ha!... 
Sed li interrompis sin subite, ĉar Ligia metis la fingron sur 
la buŝon. Li nur spiris laŭtege, kaj oni vidis, ke li ribelas en la 
animo, kaj ke kvankam ĉiam li estas preta fali al la piedoj de 
la apostolo, tamen tiun solan agon li ne povas en la animo 
aprobi, ĉar se okazus, ekzemple, ke en lia ĉeesto iu atakus la 
Savinton, se li estus kun Li en tiu nokto, ho, kiel li batus tiam 
la soldatojn kaj la pastrajn servistojn kaj la helpistojn... Kaj 
liaj okuloj nebuliĝis eĉ de larmoj ĉe la nura penso pri tio, same pro ĉagreno kaj pro interna batalo, ĉar unue li pensis, ke 
ne nur li defendus la Savinton, sed ankaŭ kunvokus helpe al 
Li aliajn ligojn, bravegajn virojn, aliflanke - ke se li tion farus, li montrus malobeon al la Savinto kaj malhelpus la elaĉeton de la mondo. 
Tial li ne povis reteni larmojn. 
Post momento Petro, forpreninte la manojn de la frunto,
komencis rakonti plu, sed Viniciuson denove regis febra 
duondormo. Tio, kion li nun aŭdis, miksiĝis en lia kapo kun 
tio, kion la apostolo rakontis la antaŭan nokton en Ostriano 
pri tiu tago, kiam Kristo aperis sur la bordo de la Tiberiada 
maro. Li do vidis vaste disverŝitan ondaron, sur ĝi fiŝkaptistan boaton, kaj en la boato Petron kaj Ligian. Li mem naĝis 
post ili per ĉiuj fortoj, sed la doloro en la rompita brako malhelpis al li ilin atingi. Ventego komencis ĵeti la ondojn sur liajn okulojn kaj li sentis, ke li dronas, vokante per petega voĉo 
helpon. Tiam Ligia surgenuiĝis antaŭ la apostolo, kaj tiu turnis la boaton kaj etendis al li remilon, kiun kaptinte, li eniĝis 
kun ilia helpo en la boaton kaj falis sur ĝian fundon. 
Sed poste ŝajnis al li, ke, leviĝinte, li vidis amason da homoj naĝantaj post la boato. La ondoj kovris per ŝaŭmo iliajn 
kapojn; kelkajn oni jam vidis etendantajn nur la manojn el la 
akva ĥaoso, sed Petro fojon post fojo savis la dronantojn kaj 
prenis ilin en la boaton, kiu iĝis, kvazaŭ mirakle, ĉiam pli 
granda. Baldaŭ la boaton plenigis homamaso tiel granda kiel 
tiu, kiu kunvenis en Ostriano, kaj poste ankoraŭ pli granda. 
Vinicius miris, kiel ĝi povis trovi tie lokon, kaj li ektimis, ke 
ili subakviĝos. Sed Ligia komencis lin trankviliĝi kaj montris 
al li ian lumon sur malproksima bordo, al kiu ili naĝis. Ĉe tio 
la sonĝobildoj de Vinicius denove miksiĝis kun tio, kion li aŭ- 
dis en Ostriano el la buŝo de la apostolo, kiel foje Kristo montris sin ĉe la lago. Do nun li vidis en tiu surborda lumo iun 
figuron, al kiu Petro direktis la boaton. Kaj laŭgrade kiel ili 
proksimiĝis al ĝi, la vetero iĝis pli trankvila, la ondaro pli ebena kaj la lumo pli granda. La amaso komencis kanti dolĉan 
himnon, la aero pleniĝis per la odoro de nardo; la akvo brilis ĉielarke, kvazaŭ el la fundo speguliĝus lilioj kaj rozoj, kaj
fine la boato delikate tuŝis per sia brusto sablon. Tiam Ligia 
prenis lin je la mano kaj diris: "Venu, mi kondukos vin!" Kaj 
ŝi kondukis lin en la lumon. 
          
Vinicius denove vekiĝis, sed la iluzioj malaperis nur iom post 
iom, kaj ne tuj li reakiris la konscion pri la realeco. Dum ia 
tempo ŝajnis al li ankoraŭ, ke li estas sur la lagobordo kaj ke 
ĉirkaŭas lin homamaso, en kiu, mem ne sciante kial, li komencis serĉi Petroniuson kaj miris, ke li ne povas lin trovi. Tamen hela lumo el la kameno, apud kiu neniu plu estis, rekonsciigis lin komplete. Olivlignaj ŝtipoj dormeme ardis sub 
la rozkolora cindro, sed hakpecoj da pinio, kiujn oni videble 
alĵetis al la ardaĵo, ŝprucis per hela flamo, kaj en tiu brilo Vinicius vidis Ligian, sidanta proksime al lia lito. 
Ŝia vido tuŝis lin ĝis la fundo de la animo. Li memoris, ke 
la lastan nokton ŝi pasigis en Ostriano, poste la tutan tagon 
estis okupita ĉe lia flegado, kaj nun, kiam ĉiuj iris dormi, ŝi 
sola gardis ĉe lia lito. Facile oni povis diveni, ke ŝi tamen estis 
certe laca, ĉar, sidante senmove, ŝi havis la okulojn fermitajn. 
Vinicius ne sciis, ĉu ŝi dormas aŭ estas profundiĝinta en pensojn. Li rigardis ŝian profilon, la mallevitajn okulharojn, la 
manojn, plektitajn sur la genuoj, kaj en sia idolana kapo li 
komencis pene koncepti, ke krom la greka kaj roma beleco, 
nuda, memfida kaj fiera pro sia formo, ekzistas en la mondo 
iu alia beleco, nova, senlime pura, en kiu estas animo. 
Li ne kapablis persvadi al si nomi tiun belecon kristana, 
tamen, pensante pri Ligia, li ne scipovis jam apartigi ŝin de la 
instruo, kiun ŝi konfesis. Li eĉ komprenis, ke se ĉiuj aliaj iris 
dormi, kaj Ligia sola, ŝi, al kiu li faris tiom da malbono, maldormas apud li, ĝi estas tial, ke tiu ĉi instruo tiel ordonas. Sed 
tiu penso, inspiranta al li admiron al la instruo, estis al li kune 
malagrabla. Li preferos, ke Ligia faru tion pro amo al li, al lia 
vizaĝo, okuloj, al lia statusimila figuro, unuvorte pro ĉiuj tiuj 
kaŭzoj, pro kiuj multfoje volvis sin ĉirkaŭ lia kolo neĝblankaj 
brakoj, grekaj kaj romanaj. 
Subite li tamen sentis, ke se ŝi estu tia kiel aliaj virinoj, li 
jam trovus en ŝi ian mankon. Tiam li miris kaj mem ne komprenis, kio kun li okazas, ĉar li rimarkis, ke ankaŭ en li komencas formi sin iaj novaj sentoj kaj novaj plaĉoj, fremdaj al 
la mondo, en kiu ĝis nun li vivis. 
Ŝi dume malfermis la okulojn, kaj vidante, ke Vinicius ŝin 
rigardas, proksimiĝis al li kaj diris: 
-Mi estas apud vi. 
Li respondis al ŝi: 
-Mi vidis en sonĝo vian animon.
ĈAPITRO XXVI 
La sekvintan matenon li vekigis malforta, sed kun kapo 
malvarma, sen febro. Ŝajnis al li, ke lin vekis ia flustra interparolo, sed kiam li malfermis la okulojn, Ligia ne estis plu 
apud li, nur Ursus, klinite antaŭ la kameno, disrastis la grizan 
cindron kaj serĉis en ĝi ardon, kiun trovinte, li komencis disblovi la fajron tiel, kvazaŭ li farus ĝin ne per buŝo, sed per 
forĝista blovsako. Vinicius, rememorinte, ke tiu homo hieraŭ 
venkis Croton, observis kun intereso, inda je amatoro de areno, lian grandegan dorson, similan al la dorso de ciklopo, kaj 
la femurojn, potencajn, kvazaŭ kolonoj. 
-Dankon al Merkuro, ke li ne rompis al mi la nukon, - li 
pensis interne. - Je Polukso! se aliaj ligoj similas al li, la apuddanubaj legioj povos iam havi pro ili malfacilan taskon! 
Kaj laŭte li diris: 
-He, sklavo! 
Ursus forigis la kapon el la kameno kaj, ridetinte preskaŭ 
amike, diris: 
-Dio donu al vi, sinjoro, bonan tagon kaj bonan sanon, 
sed mi estas libera homo, ne sklavo. 
Al Vinicius, kiu deziris demandi Ursuson pri la naskiĝlando 
de Ligia, tiuj vortoj faris certan plezuron, ĉar interparolo kun 
homo libera, kvankam simpla, malpli ofendis lian romanan 
kaj patrician dignon ol interparolo kun sklavo, en kiu nek la 
leĝo, nek la moro rekonis homan estaĵon.
-Vi do ne apartenas al la Aulusoj? - li demandis. 
-Ne, sinjoro. Mi servas al Callina, kiel mi servis al ŝia patrino, sed libervole. 
Ĉe tio li denove kaŝis la kapon en la kamenon por blovi 
iom sur la karbojn, sur kiujn li antaŭe ĵetis pecojn da ligno, 
poste li eltiris ĝin kaj diris: 
-Ĉe ni ne estas sklavoj. 
Sed Vinicius demandis: 
-Kie estas Ligia? 
-Ŝi ĵus foriris, kaj mi devas kuiri por vi matenmanĝon, 
sinjoro. Ŝi maldormis apud vi la tutan nokton. 
-Kial vi ne anstataŭis ŝin? 
-Ĉar ŝi tiel volis, kaj mia afero estas obei. 
Ĉe tio la okuloj de Ursus malsereniĝis, kaj post momento 
li aldonis: 
-Se mi ŝin ne obeus, vi ne plu vivus, sinjoro. 
-Ĉu vi bedaŭras, ke vi min ne mortigis? 
-Ne, sinjoro. Kristo ne ordonis mortigi. 
-Kaj Atacinus? kaj Croto? 
-Mi ne povis agi alie, - murmuris Ursus. 
Kaj li komencis rigardi kvazaŭ kun bedaŭro siajn manojn, 
kiuj videble restis idolanaj, malgraŭ tio, ke la animo akceptis 
la bapton. 
Poste, metinte poton sur la fajroplaton kaj ekkaŭrinte antaŭ la kameno, li fiksis penseman rigardon sur la flamo. 
-Tio estas via kulpo, sinjoro, - li diris fine, - kial vi levis 
la manon kontraŭ ŝin, kontraŭ la reĝan filinon? 
Vinicius en la unua momento ekbolis pro la ofendita fiereco, ke tiu simplulo kaj barbaro kuraĝas ne nur paroli al li tiel 
familiare, sed eĉ riproĉi lin. Al tiuj eksterordinaraj kaj nekredeblaj aferoj, kiuj lin trafis de la antaŭhieraŭa nokto, aliĝis 
ankoraŭ unu. Sed, estante malforta kaj ne havante apude 
siajn sklavojn, li ekregis sin, tiom pli, ke ankaŭ la deziro ekkoni iajn detalojn el la vivo de Ligia superis lian koleron. 
Do, trankviliĝinte, li komencis demandi pri la milito de la 
ligoj kontraŭ Vannius kaj la svevoj. Ursus volonte rakontis, 
sed li ne povis aldoni multe al tio, kion siatempe Aulus Plautius rakontis al Vinicius. Ursus ne partoprenis en la batalo, 
ĉar li akompanis la garantiulinojn en la tendaron de Atelius 
Hister. Li nur sciis, ke la ligoj venkis la svevojn kaj la jazigojn, 
sed ilia komandanto kaj reĝo pereis de jaziga sago. Tuj poste venis la famo, ke la semnonoj bruliĝis la arbarojn ĉe ilia 
limo, do ili revenis flugrapide por venĝi la ofendon, kaj la 
garantiulinoj restis ĉe Atelius, kiu komence ordonis doni al ili 
reĝajn honorojn. Poste la patrino de Ligia mortis. La roma 
komandanto ne sciis, kion fari kun la infano. Ursus volis reveni kun ĝi hejmlanden, sed la vojo estis danĝera pro sova- 
ĝaj bestoj kaj gentoj; kiam do venis famo, ke iuj senditoj de 
la ligoj trovas sin ĉe Pomponius, oferante al li helpon kontraŭ 
la markomanoj, Hister sendis ilin al Pomponius. Alveninte al 
li, ili tamen eksciis, ke neniuj senditoj estis venintaj - kaj tiamaniere ili restis en la tendaro, el kie Pomponius kunprenis 
ilin en Romon, kaj, soleninte la triumfiron, donis la reĝan 
infanon al Pomponia Graecina. 
Vinicius, kvankam nur etaj detaloj en la rakonto de Ursus 
estis al li nekonataj, aŭskultis kun plezuro, ĉar lian senliman 
patrician fierecon agrable flatis tio, ke memvidinta atestanto 
konfirmis la reĝan devenon de Ligia. Kiel reĝa filino, ŝi povus 
okupi en la cezara kortego lokon, egalan al tiuj, okupataj de 
filinoj de plej eminentaj romanaj gentoj, tiom pli, ke la nacio,
kies reganto estis ŝia patro, neniam ĝis nun militis kontraŭ 
Romo, kaj kvankatn barbara, ĝi povus tamen, laŭ la atesto de 
Atelius Hister mem, montriĝi timinda, ĉar ĝi posedis "sennombran amason" da militistoj. 
Ursus cetere plene konfirmis tiun ateston, ĉar al demando 
de Vinicius pri la ligoj li respondis: 
-Ni loĝas en arbaroj, sed nia lando estas tiel granda, ke 
neniu scias, kie finiĝas la arbarego, kaj la popolo estas tie 
multa. Estas ankaŭ en la arbaroj lignaj urboj, kie regas granda 
bonstato, ĉar kion la semnonoj, markomanoj, vandaloj kaj 
kvadoj militrabas en la mondo, tion ni forprenas de ili. Sed ili 
ne kuraĝas militi kontraŭ ni, nur kiam vento blovas de ilia 
flanko, ili bruligas niajn arbarojn. Kaj ni timas nek ilin, nek la 
roman cezaron. 
-La dioj donis al Romo la regadon super la mondo, - 
diris Vinicius severe. 
-La dioj estas malbonaj spiritoj, - respondis simple Ursus, - kaj kie ne estas la romanoj, tie ne estas ankaŭ ilia regado. 
Ĉe tio li bonigis la fajron kaj parolis kvazaŭ al si mem: 
-Kiam la cezaro prenis Callinan en la kortegon kaj mi 
pensis, ke tie povas trafi ŝin malbono, mi volis iri for, en la 
arbarojn, kaj venigi la ligojn helpe al la reĝidino. Kaj la ligoj 
ekiros al Danubo, ĉar tio estas popolo bona, kvankam idolana. Jen! mi portus al ili la "bonan novaĵon". Sed mi ja ĉiuokaze, kiam Callina revenos al Pomponia, petos ŝin riverence, ke ŝi lasu min iri al ili, ĉar Kristo naskiĝis malproksime kaj 
ili eĉ ne aŭdis pri Li... Li sciis pli bone ol mi, kie Li devis 
naskiĝi, sed se Li venus en la mondon ĉe ni, en la arbaro, ni 
Lin certe ne martirigus, sed ni vartus la Infaneton kaj zorgus,
ke manku al li nek ĉasaĵoj, nek fungoj, nek kastoraj feloj, nek 
sukceno. Kaj kion ni militprenus de la svevoj kaj markomanoj, tion ni al Ĝi redonus, ke Ĝi havu bonstaton kaj komforton. 
Tiel parolante, li almetis al la fajro vazon kun supo, destinita por Vinicius, kaj eksilentis. Lia penso vagis videble dum 
ia tempo en la ligaj arbaroj, kaj nur kiam la fluidaĵo komencis sibli, li verŝis ĝin en malprofundan pladon kaj, malvarmiginte ĝin sufiĉe, diris: 
-Glaucus konsilas, sinjoro, ke vi movu kiel eble malmulte eĉ tiun brakon, kiu estas sana, do Callina ordonis, ke mi vin 
nutru. 
Ligia ordonis! kontraŭ tio estis nenia respondo. En la kapon de Vinicius ne venis eĉ la ideo kontraŭstari al ŝia volo, 
kvazaŭ ŝi estus filino de cezaro, aŭ diino, li ne respondis do 
eĉ unu vorton, kaj Ursus, sidiĝinte apud lia lito, komencis 
ĉerpi la supon el la plado per malgranda trinkvazo kaj porti 
ĝin al la buŝo de Vinicius. Li tion faris tiel zorgeme, kun tiel 
bona rideto en siaj bluaj okuloj, ke Vinicius ne kredis al siaj 
okuloj, ke tio povas esti la sama terura titano, kiu en la antaŭa 
tago, mortiginte Croton, atakis lin mem, kiel ventego, kaj dis- 
ŝirus lin, se Ligia lin ne kompatus. La juna patricio unuafoje 
en la vivo konsideris, kio povas okazi en la animo de simplulo 
kaj barbaro. 
Sed Ursus montriĝis vartisto same mallerta, kiel zorgema. 
La trinkvazo tute malaperis inter liaj herkulaj fingroj, tiel 
ke por la buŝo de Vinicius restis neniom da loko. Post kelkaj 
malsukcesaj provoj la fortegulo, en grandega embaraso diris: 
-He, pli facile estus eltreni uron el ĝia kaŝejo... 
Viniciuson amuzis la embarasiteco de la ligo, sed ne malpli interesis lin lia rimarko. Li vidis en cirkoj terurajn urojn, 
venigatajn el la nordaj arbaregoj, kiujn plej bravaj bestiarii 
ĉasis kun timo kaj kiujn nur elefantoj superis per grandeco 
kaj forto. 
-Ĉu vi iam provis kapti tiajn bestegojn je la kornoj? - demandis li kun granda miro. 
-Antaŭ ol pasis super mi dudek vintroj, mi timis, - respondis Ursus, - sed poste tio okazis! 
Kaj denove li komencis nutri Viniciuson, ankoraŭ pli mallerte ol antaŭe. 
-Mi devas peti Miriamon aŭ Nazariuson, - li diris. 
Sed dume la pala kapeto de Ligia elŝovis sin de post la kurteno. 
-Tuj mi helpos, - ŝi diris. 
Kaj post momento ŝi eliris el la cubiculum, kie ŝi estis videble pretiĝanta al dormo, ĉar ŝi estis vestita nur per alfigura 
tuniko, nomata de la antikvuloj capitium, precize kovranta la 
bruston, kaj havis disligitajn harojn. Vinicius, kies koro ekbatis pli vive je ŝia vido, komencis ŝin riproĉi, ke ĝis nun ŝi ne 
pensis pri dormo, sed ŝi respondis gaje: 
-Mi ĝuste intencis tion fari, sed antaŭe mi anstataŭos Ursuson. 
Kaj preninte la trinkvazon, ŝi sidiĝis sur la rando de la lito 
kaj komencis nutri Viniciuson, kiu sentis sin samtempe humiligita kaj feliĉa. Kiomfoje ŝi kliniĝis al li, radiis al li la varmo de ŝia korpo kaj ŝiaj disligitaj haroj falis sur lian bruston; 
li paliĝis pro la impreso, sed en la tumulto kaj ekscito de la 
pasioj li sentis ankaŭ, ke ŝi estas al li kara super ĉio kaj super 
ĉio adorata estaĵo, kompare kun kiu la tuta mondo estas nenio. Unue li avidis ŝin, nun li komencis plenbruste ŝin ami.
Antaŭe, kiel ĝenerale en la vivo, ankaŭ en siaj sentoj li estis, 
kiel ĉiuj tiamaj homoj, blinda, senkonsidera egoisto, kiu zorgis nur pri si mem; nun li komencis zorĝi ankaŭ pri ŝi. 
Post momento li sekve rifuzis manĝi plu kaj, kvankam li 
trovis senliman volupton en ŝia vido kaj en ŝia ĉeesto, li diris: 
-Sufiĉe. Iru dormi, mia dia. 
-Ne nomu min tiel, - ŝi respondis, - ne decas al mi tion 
aŭskulti. 
Tamen ŝi ridetis al li kaj poste diris, ke ŝia dormemo pasis, 
ke ŝi ne sentas sin laca kaj ne iros kuŝiĝi, antaŭ ol Glaucus 
alvenos. Li aŭskultis ŝiajn vortojn kiel muzikon, kaj samtempe 
lia koro pleniĝis per ĉiam pli granda emocio, ĉiam pli granda admiro, ĉiam pli granda dankemo, kaj la penso serĉis manieron por montri al ŝi tiun dankemon. 
-Ligia, - li diris post momenta silento, - mi vin antaŭe 
ne konis. Sed nun mi scias, ke mi iris malĝustan vojon por vin 
akiri, do mi diras al vi: revenu al Pomponia Graecina kaj estu 
certa, ke de nun neniu levos kontraŭ vin la manon. 
Sed ŝia vizaĝo subite malgajiĝis 
-Mi estus feliĉa, - ŝi respondis, - se mi povus ŝin vidi, 
almenaŭ de malproksime, sed reveni al ŝi mi ne plu povas. 
-Kial? - demandis Vinicius kun miro. 
-Ni, kristanoj, scias pere de Acte, kio okazos sur Palatino. 
Ĉu vi ne aŭdis, ke la cezaro baldaŭ post mia forkuro, kaj antaŭ sia forveturo en Neapolon, alvokis Auluson kaj Pomponian - kaj kredante, ke ili min helpis, minacis ilin per sia 
kolero. Feliĉe, Aulus povis al li respondi: "Vi scias, sinjoro, ke 
neniam mensogo eliris el mia buŝo; mi ĵuras al vi, ke ni ne 
helpis ŝin forkuri kaj ke, same kiel vi, ni ne scias, kio kun ŝi
okazis!" La cezaro kredis, poste li forgesis - kaj mi laŭ la konsilo de niaj superuloj, neniam skribis al la patrino, kie mi estas, por ke ŝi ĉiam povu purkonscience ĵuri, ke ŝi nenion scias 
pri mi. Vi tion eble ne komprenos, Vinicius, sed al ni ne estas permesite mensogi, eĉ por savi la vivon. Tia estas nia instruo, al kiu ni volas agordi la korojn, do mi ne vidis Pomponian de la tempo, kiam mi forlasis ŝian domon, kaj ĝin nur de 
tempo al tempo atingis malproksimaj eĥoj, ke mi vivas kaj 
estas sekura. 
Ĉe tio ekposedis ŝin sopiro, ĉar roso de larmoj kovris ŝiajn 
okulojn, sed baldaŭ ŝi trankviliĝis kaj diris: 
-Mi scias, ke ankaŭ Pomponia sopiras je mi, ni tamen havas niajn konsilojn, kiujn ne havas aliaj homoj. 
-Jes, - diris Vinicius, - via konsilo estas Kristo, sed mi 
tion ne komprenas. 
-Rigardu nin: por ni ne ekzistas disiĝoj, ne ekzistas doloroj kaj suferoj, kaj se ili venas, ili ŝanĝas sin en ĝojon. Eĉ la 
morto mem, kiu por vi estas la fino de la vivo, por ni estas nur 
ĝia komenco kaj ŝanĝo de feliĉo malpli bona je la pli bona, de 
la malpli trankvila je la pli trankvila kaj eterna. Konsideru, kia 
devas esti nia instruo, kiu ordonas al ni kompaton eĉ por niaj 
malamikoj, malpermesas mensogon, purigas niajn animojn 
de malbono kaj promesas senmezuran feliĉon postmorte. 
-Mi aŭdis tion en Ostriano, mi vidis, kiel vi agis kun mi 
mem kaj kun Chilo, kaj kiam mi pensas pri tio, ĝis nun ŝajnas 
al mi, ke ĝi estas sonĝo kaj ke mi devas kredi nek miajn orelojn, nek la okulojn. Sed vi respondu al mia alia demando: ĉu 
vi estas feliĉa? 
-Jes! - diris Ligia. - Konfesante Kriston mi ne povas esti 
malfeliĉa.
Vinicius rigardis ŝin tiel, kvazaŭ tio, kion ŝi diris, estus tute 
ekster la mezuro de la homa rezonado. 
-Kaj vi ne volus reveni al Pomponia? 
-Mi volus per la tuta animo kaj mi revenos, se tia estos la 
volo de Dio. 
-Do mi diras al vi: revenu, kaj mi ĵuras al vi je miaj laroj, 
ke mi ne levos kontraŭ vin la manon. 
Ligia enpensiĝis momente, poste ŝi respondis: 
-Ne. Mi ne povas endanĝerigi miajn familianojn. La cezaro ne amas la genton de Plautiusoj. Se mi revenus - vi scias, 
kiel per sklavoj diskoniĝas en Romo ĉiu novaĵo - ankaŭ mia 
reveno iĝus konata en la urbo kaj Nero sendube ekscius pri 
ĝi pere de siaj sklavoj. Tiam li punus la Aulusojn. kaj en plej 
bona okazo denove forprenus min de ili. 
-Jes, - diris Vinicius, kuntirante la brovojn, - tio povus 
okazi. Li farus ĝin, eĉ simple tial, por montri, ke lia volo devas esti plenumita. Vere estas, ke li nur forgesis pri vi, aŭ ne 
volis pensi, opiniante, ke ne li, sed mi estas ofendita. Eble 
tamen... forpreninte vin de la Aulusoj... li vin redonus al mi, 
kaj mi revenigus vin al Pomponia. 
Sed ŝi demandis malgaje: 
-Vinicius, ĉu vi volus denove vidi min sur Palatino? 
Li kunpremis la dentojn kaj respondis: 
-Ne. Vi estas prava. Mi parolis kiel malsaĝulo! Ne! 
Kaj subite li ekvidis antaŭ si kvazaŭ abismon sen fundo. 
Li estis patricio, li estis armea tribuno, li estis potenca homo, sed super ĉiuj potencoj de la mondo, al kiu li apartenis, 
staris ja la furiozulo, kies volon kaj malicecon oni ne povis antaŭvidi. Ne konsideri lin, ne timi lin povis eble nur tiaj homoj, 
kiel la kristanoj, por kiuj tiu ĉi tuta mondo, ĝiaj disiĝoj, suferoj
kaj la morto mem estis nenio. Ĉiuj aliaj devis tremi antaŭ li. 
La terureco de la tempo, en kiu ili vivis, montris sin al Vinicius en sia tuta monstra amplekso. Jen li ne povis redoni Ligian al la Aulusoj pro la timo, ke la monstro rememoros pri 
ŝi kaj direktos al ŝi sian koleron; pro tiu sama kaŭzo, se li nun 
edzinigus Ligian, li povus endanĝerigi ŝin, sin mem kaj la 
Aulusojn. Unu momento de malbonhumoro sufiĉis por ĉiujn pereigi. Vinicius unuafoje en la vivo sentis, ke aŭ la mondo devas ŝanĝiĝi kaj alinaskiĝi, aŭ la vivo iĝos tute neebla. Li 
komprenis ankaŭ tion, kio ankoraŭ antaŭ momento estis por 
li malklara, ke en tia tempo nur la kristanoj solaj povis esti 
feliĉaj. 
Sed antaŭ ĉio kaptis lin bedaŭro, ĉar li komprenis ankaŭ 
tion, ke li mem tiel implikis la vivon al si mem kaj al Ligia, kaj 
ke tiu implikaĵo estas preskaŭ senelira. Kaj sub la influo de tiu 
bedaŭro li komencis paroli: 
-Ĉu vi scias, ke vi estas pli feliĉa ol mi? En malriĉeco kaj 
en tiu ĉi unu ĉambro inter la simpluloj vi havis vian instruon kaj vian Kriston, dum mi havas nur vin, kaj kiam mi perdis vin, mi estis kiel mizerulo, kiu havas nek tegmenton super si, nek panon. Vi estas al mi pli kara ol la tuta mondo. Mi 
serĉis vin, ĉar mi ne povis vivi sen vi. Mi volis nek festenojn, 
nek dormon. Se mi ne esperus vin retrovi, mi ĵetus min sur 
glavon. Sed mi timas la morton, ĉar mi ne povus vin rigardi. 
Mi diras al vi puran veron, ke mi ne kapablas vivi sen vi kaj 
ke ĝis nun mi vivis nur per la espero, ke mi vin retrovos kaj 
revidos. Ĉu vi memoras niajn interparolojn ĉe la Aulusoj? Foje 
vi desegnis al mi fiŝon sur la sablo, sed mi ne komprenis, kion 
ĝi signifas. Ĉu vi memoras, kiel ni ludis pilkon? Alvenis Aulus, timigis nin per Libitino kaj interrompis al ni la interparolon. Pomponia diris ĉe la adiaŭo al Petronius, ke Dio estas 
unu, ĉiopova kaj kompatema, sed en niajn kapojn ne venis eĉ 
la ideo, ke via Dio estas Kristo. Li redonu vin al mi, kaj mi Lin 
ekamos, kvankam Li ŝajnas al mi Dio de sklavoj, fremduloj 
kaj mizeruloj. Vi sidas apud mi kaj nur pri Li vi pensas. Pensu ankaŭ pri mi, alie mi Lin ekmalamos. Por mi vi sola estas 
diino. Benita estas via patro kaj patrino, benita la lando, kiu 
vin naskis. Mi volus ĉirkaŭpreni viajn piedojn kaj preĝi al vi, 
mi volus al vi honordoni, al vi fari oferojn, al vi min adorklini - vi trioble dia!! Vi ne scias, vi ne povas scii, kiel mi vin 
amas... 
Tiel parolante, li traŝovis la manojn sur sia paliĝinta frunto kaj duonfermis la okulojn. Lia naturo neniam konis barojn, 
nek en kolero, nek en amo. Li parolis kun emocio, kiel homo, 
kiu, ĉesinte sin regi, volas konsideri nenian mezuron en la 
vortoj, nek en la adoro. Sed li parolis el la fundo de la animo 
kaj sincere. Oni povis senti, ke la doloro, admiro, pasio kaj 
adoro, amasiĝinte en la brusto, ŝprucegis per neretenebla torento da vortoj. Al Ligia liaj vortoj ŝajnis blasfemaj, tamen ŝia 
koro komencis bati, kvazaŭ ĝi volus disŝiri la tunikon, ĝenantan la bruston. Ŝi ne povis kontraŭstari kompaton por li 
kaj por lia turmento. Kortuŝis ŝin la adoro, kun kiu li parolis 
al ŝi. Ŝi sentis sin amata kaj adorata sen limo, ŝi sentis, ke tiu 
nefleksebla kaj danĝera homo apartenas nun al ŝi anime kaj 
korpe, kiel sklavo, kaj tiu sento de lia humileco, de la propra 
potenco plenigis ŝin per feliĉo. La rememoroj reviviĝis en ŝi 
en unu momento. Li estis por ŝi denove tiu mirinda kaj belega 
kiel idolana dio, Vinicius, kiu en la domo de la Aulusoj parolis 
al ŝi pri amo kaj vekis, kvazaŭ el dormo, ŝian; tiam ankoraŭ 
duoninfanan koron; tiu sama, kies kisojn ŝi ankoraŭ sentis sur
sia buŝo, el kies brakoj Ursus elŝiris ŝin sur Palatino, kvazaŭ 
li elŝirus ŝin el flamo. Sed nun, kun admiro kaj kune kun doloro sur sia agla vizaĝo, kun paliĝinta frunto kaj petega okulesprimo, vundita, venkita de la amo, ameganta, plena de adoro kaj humileco, li ŝajnis al ŝi tia, kian ŝi tiam dezirus lin havi 
kaj kian ŝi amus per la tuta animo, sekve pli kara ol iam ajn. 
Kaj subite ŝi komprenis, ke povas veni momento, en kiu lia 
amo regos kaj kaptos ŝin, kiel ventego, kaj sentinte tion, ŝi 
mem spertis tiun impreson, kiun li spertis antaŭ momento: 
nome, ke ŝi staras ĉe la rando de abismo. Por tio do ŝi forlasis la domon de la Aulusoj? por tio ŝi savis sin per forkuro? 
por tio ŝi kaŝis sin tiel longe en la mizeraj kvartaloj de la urbo? 
Kiu estis tiu Vinicius? Augustano, soldato kaj kortegano de 
Nero. Li ja parttoprenis en la malvirtoj kaj diboĉoj de la cezaro, kiel atestis tiu festeno, kiun Ligia ne povis forgesi, li ja 
kune kun aliaj vizitis la templojn kaj oferdonis al la malindaj 
dioj, je kiuj li eble eĉ ne kredis, sed al kiuj li tamen donis oficialan honoron. Li ja persekutis ŝin por ŝin fari sia sklavino kaj 
amatino, kaj samtempe enpuŝi ŝin en tiun teruran mondon 
de luksoj, voluptoj, krimoj kaj malnoblaĵoj, vokantoj pri la 
Dia kolero kaj venĝo. Li, vere, ŝajnis al ŝi ŝanĝita, sed ja li 
mem ĵus diris al ŝi, ke se ŝi pensos pri Kristo pli multe ol pri 
li, li estas preta Lin ekmalami. Al Ligia ŝajnis, ke la nura penso 
pri iu ajn alia amo ol la amo al Kristo, jam estas peko kontraŭ 
Li kaj kontraŭ la instruo, kiam do ŝi rimarkis, ke en la fundo 
de ŝia animo povus vekiĝi aliaj sentoj kaj deziroj, kaptis ŝin 
timo antaŭ la propra estonteco kaj antaŭ la propra koro. 
En tiu momento de ŝia interna batalo aperis Glaucus, kiu 
venis prizorgi la malsanulon kaj esplori lian sanon. Sur la 
vizaĝo de Vinicius en unu sekundo bildiĝis kolero kaj malpacienco. Li estis malkontenta, ke oni malhelpis lian interparolon kun Ligia, kaj kiam Glaucus komencis fari al li demandojn, li respondis preskaŭ kun malestimo. Baldaŭ li, vere, moderigis sin, sed se Ligia havis iajn iluziojn, ke tio, kion li aŭ- 
dis en Ostriano, povus impresi lian neinflueblan naturon, tiuj 
ŝiaj iluzioj devis neniiĝi. Li ŝanĝis sin nur por ŝi, sed ekster tiu 
sola sento restis en lia brusto la iama, severa kaj egoista, vere 
romana kaj kune lupa koro, nekapabla ne nur al kompreno 
de la dolĉa kristana instruo, sed eĉ al dankemo. 
Ŝi foriris, fine, plena de interna zorgo kaj maltrankvilo. Iam 
en preĝoj ŝi oferis atKristo koron serenan kaj efektive puran 
kiel larmo. Nun tiu sereneco estis nubigita. La internon de la 
floro penetris venena vermo kaj komencis tie zumi. Eĉ dormo, malgraŭ la du sendormaj noktoj, ne alportis al ŝi kvietecon. Ŝi sonĝis, ke en Ostriano Nero, fronte de sekvantaro, 
formita el aŭgustinoj, bakĥantinoj, cibelpastroj kaj gladiatoroj, veturpremas per rozkronita ĉaro amasojn da kristanoj, 
kaj Vinicius kaptas ŝin en la brakojn, tiras sur kvadrigon kaj, 
premante ŝin al la brusto, flustras: "Venu kun ni!"
ĈAPITRO XXVII 
De tiu momento ŝi montriĝis pli malofte en la komuna 
ĉambro kaj pli malofte proksimiĝis al la lito de Vinicius. 
Sed ŝia trankvileco ne revenis. Ŝi vidis, ke Vinicius sekvas ŝin 
per petega rigardo, ke li atendas ĉiun ŝian vorton kiel favoron, 
ke li suferas kaj ne kuraĝas plendi por ne malplaĉi al ŝi, ke ŝi 
sola estas lia sano kaj ĝojo, kaj tiam ŝia koro ŝvelis pro kompato. Baldaŭ ŝi ankaŭ rimarkis, ke ju pli ŝi penas lin eviti, des 
pli ŝi lin kompatas, kaj pro tio mem des pli molaj sentoj naskiĝas en ŝia koro. La trankvileco forlasis ŝin. Kelkfoje ŝi diris 
al si, ke estas ĝuste ŝia devo esti apud li senĉese, unue tial, ke 
la Dia instruo ordonas pagi bonon por malbono, kaj due, ĉar 
parolante kun li, ŝi povus inklinigi lin al tiu ĉi instruo. Sed 
samtempe la konscienco diris al ŝi, ke ŝi trompas sin mem kaj 
ke logas ŝin al li nenio alia ol lia amo kaj lia ĉarmo. Tiel ŝi vivis 
en senĉesa anima malpaco, kiu grandiĝis de tago al tago. Iafoje ŝajni al ŝi, ke ŝin ĉirkaŭas ia reto, kaj ŝi, volante ĝin traŝiri, 
implikiĝas en ĝi ĉiam pli. Ŝi devis ankaŭ konfesi al si, ke lia 
vido ĉiutage iĝas al ŝi pli bezonata, lia voĉo pli aminda, kaj ke 
ŝi devas tutforte batali kontraŭ la deziro sidi apud lia lito. 
Kiam ŝi proksimiĝis al li kaj li radiis de ĝojo, ankaŭ ŝian koron 
superverŝis feliĉo. Iun tagon ŝi rimarkis signojn de larmoj sur 
liaj okulharoj, kaj, unuafoje en la vivo ŝi pensis, ke ŝi povus 
sekigi ilin per kisoj. Terurita de tiu penso kaj plena de malestimo por si mem, ŝi traploris la tutan sekvintan nokton.
Kaj li estis pacienca, kvazaŭ li ĵurus al si pacienci. Se iafoje liaj okuloj fajris per malpacienco, memvolo kaj kolero, tuj 
li retenis tiujn brilojn, poste rigardis ŝin kun maltrankvilo, 
kvazaŭ volante peti de ŝi pardonon, kaj ŝin tio tuŝis ankoraŭ 
pli. Neniam ŝi havis la senton, ke ŝi estas tiel amata, kaj kiam 
ŝi pensis pri tio, ŝi sentis sin kaj kulpa kaj feliĉa. Vinicius dume efektive aliiĝis. En liaj interparoloj kun Glaucus estis malpli da fiereco. Ofte venis al li la ideo, ke eĉ ĉi tiu malriĉa kuracisto-sklavo kaj la alilandanino, maljuna Miriam, kiu ĉirkaŭigis lin per zorgemo, kaj Crispus, kiun li vidis konstante 
dronanta en preĝoj, estas tamen homoj. Li miris similajn pensojn, tamen li havis ilin. Ursuson li ekamis post ia tempo kaj 
nun parolis kun li tutajn tagojn, ĉar li povis paroli kun li pri 
Ligia; la grandegulo estis nelacigebla en la rakontado kaj, plenumante plej simplajn servojn ĉe la malsanulo, komencis 
ankaŭ montri al li certan sindonemon. Ligia ĉiam estis por Vinicius estaĵo, kvazaŭ apartenanta al alia speco, centoble superanta tiujn, kiuj ŝin ĉirkaŭis; malgraŭ tio li komencis tamen 
observi tiujn homojn, simplajn kaj malriĉajn, kion li faris neniam antaŭe ed la vivo, kaj komencis malkovri en ili diversajn 
atentindajn trajtojn, kies ekziston li neniam antaŭe supozis. 
Nur Nazariuson li ne povis toleri, ĉar ŝajnis al li, ke la juna 
knabo kuraĝas ami Ligian. Dum longa tempo li detenis sin, 
vere, ne montrante al li malsimpation, sed foje, kiam Nazarius alportis al la knabino du koturnojn, kiujn li aĉetis en foirejo por sia propra perlaborita mono, en Vinicius vekiĝis la 
posteulo de la kviritoj, por kiu veninto el fremda nacio malpli signifis ol plej mizera vermo. Aŭdante dankojn de Ligia, li 
terure paliĝis kaj, kiam Nazarius eliris por alporti akvon por 
la birdoj, li diris:
-Ligia, ĉu vi povas toleri, ke li faru al vi donacojn? Ĉu vi 
ne scias, ke la homojn el lia nacio la grekoj nomas judaj hundoj? 
-Mi ne scias, kiel ilin nomas la grekoj, - ŝi respondis, - 
sed mi scias, ke Nazarius estas kristano kaj mia frato. 
Dirinte tion, ŝi rigardis lin kun miro kaj riproĉo, ĉar li jam 
dekutimigis sin de similaj eksplodoj, kaj li kunpremis la dentojn por ne diri al ŝi, ke tian ŝian fraton li ordonus mortvipi 
aŭ sendus lin en kamparon, por ke li, kiel campeditus, fosu la 
teron en liaj siciliaj vinberejoj... Li ekregis sin tamen, subpreminte en si la koleron, kaj nur post momento diris: 
-Pardonu min, Ligia. Vi estas por mi reĝa filino kaj krominfano de Plautiusoj. 
Kaj li subigis sian naturon tiagrade, ke kiam Nazarius denove montriĝis en la ĉambro, li promesis al la knabo, ke post 
la reveno en sian insula li donacos al li paron da pavoj aŭ paron da fenikopteroj, de kiuj li havis plenan ĝardenon. 
Ligia komprenis, kiom devas al li kosti tiaj venkoj kontraŭ 
si mem. Sed ju pli ofte li ilin atingis, des pli ŝia koro emis al 
li. Lia merito rilate al Nazarius estis tamen malpli granda ol 
ŝi supozis. Vinicius povis momente indigniĝi kontraŭ li, sed 
li ne povis esti pro li ĵaluza. La filo de Miriam efektive ne multe pli signifis antaŭ liaj okuloj ol hundo, kaj krom tio li estis 
ankoraŭ infano, kiu, se li amis Ligian, amis ŝin kaj senscie kaj 
sklave. Pli multe la juna tribuno devis batali kontraŭ si mem 
por subiĝi, eĉ en silento, al tiu adoro, kiu meze de tiuj homoj 
ĉirkaŭis la nomon de Kristo kaj Lian instruon. Tiurilate okazis kun Vinicius strangaj aferoj. Ĝi estis, malgraŭ ĉio, la instruo kredata de Ligia, do pro tiu nura kaŭzo li estus preta ĝin 
rekoni. Krome, ju pli li resaniĝis, des pli bone li rememoris la
tutan vicon da okazoj, kiuj havis lokon de post tiu nokto en 
Ostriano, kaj la tutan vicon da ideoj, kiuj enfluis de tiu tempo lian kapon, des pli li miris pro la superhoma forto de tiu 
instruo, kiu tiel funde alinaskis la homajn animojn. Li komprenis, ke estas en ĝi io eksterordinara, io, kio ne ekzistis ĝis 
nun en la mondo, kaj li sentis, ke se ĝi posedus la tutan mondon, se ĝi inokulus al ĝi sian amon kaj sian kompatemon, 
tiam venus eble alia epoko, simila al tiu, kiam ankoraŭ ne 
Jovo, sed Saturno regis la mondon. Li ne kuraĝis ankaŭ dubi 
la supernaturan devenon de Kristo, nek Lian leviĝon el mortintoj, nek aliajn miraklojn. La memvidintoj, kiuj pri tio parolis, estis tro kredindaj kaj tro abomenis mensogon, ke li 
povu supozi, ke ili rakontas aferojn neokazintajn. Fine la romana skeptikeco permesis ne kredi je la dioj, sed ĝi kredis je 
mirakloj. Vinicius staris antaŭ iu stranga enigmo, kiun li ne 
sciis solvi. Aliflanke tamen tiu tuta instruo ŝajnis al li tiel kontraŭa al la ekzistanta ordo de la aferoj, tiel nerealigebla en la 
praktiko kaj tiel freneza kiel neniu alia. Laŭ li la homoj, kaj en 
Romo, kaj en la tuta mondo, estis eble malbonaj, sed la ordo 
de la aferoj estis bona. Se, ekzemple, la cezaro estus homo 
honesta, se la senato konsistus ne el malnoblaj diboĉuloj, sed 
el tiaj homoj, kia estis Thraseas, kion pli oni povus deziri? La 
roma paco kaj la roma estreco estis ja bonaj aferoj, la divido 
inter la homoj estis ja prava kaj justa. Sed dume tiu instruo, 
laŭ la kompreno de Vinicius, devus detrui ĉian ordon, ĉian estrecon, kaj neniigi ĉiajn diferencojn. Kaj kio tiam okazus, ekzemple, kun la roma estreco kaj regno? Ĉu la romanoj povas 
ĉesi regi, aŭ rekoni la tutan brutaron da venkitaj nacioj kiel 
egalajn al si? Por tio ne plu estis loko en la kapo de la patricio. Kaj krom tio tiu instruo estis kontraŭa persone al ĉiuj liaj
ideoj, kutimoj, karaktero kaj konceptoj pri la vivo. Li tute ne 
povis imagi, kiel li povus ekzisti, se li, ekzemple, ĝin akceptus. Li timis ĝin kaj admiris ĝin, sed kontraŭ la akcepto protestis simple lia naturo. Li komprenis fine, ke nenio alia ol ĝi 
disigis lin de Ligia, kaj kiam li pensis pri tio, li malamegis ĝin 
per ĉiuj fortoj de sia animo. 
Li tamen jam konsciis, ke ĝuste tiu instruo ornamis Ligian 
per tiu iel escepta, neesprimebla beleco, kiu en lia koro naskis 
krom la amo kulton, krom la voluptodeziro adoron, kaj el 
Ligia mem faris estaĵon karan al li super ĉio en la mondo. 
Tiam denove li volus ami Kriston. Kaj li komprenis klare, ke 
aŭ li devas Lin ekami, aŭ ekmalami, sed resti indiferenta li ne 
povas. Dume puŝis lin kvazaŭ du kontraŭaj ondaroj, li hezitis en la pensoj, li hezitis en la sentoj, ne sciis elekti, li klinis 
tamen la kapon kaj doni silentan honoron al tiu Dio nekomprenebla por li, nur tial, ke Li estis la Dio de Ligia. 
Kaj Ligia vidis, kio en li okazis, kiel li batalis kontraŭ si 
mem, kiel lia naturo malakceptis tiun instruon, kaj dum unuflanke tio ŝin senlime ĉagrenis, aliparte tamen bedaŭro, kompato kaj dankemo por tiu silenta respekto, kiun li montris al 
Kristo, puŝis al li ŝian koron kun nerezistebla forto. Ŝi rememoris Pomponian Graecinan kaj Auluson. Por Pomponia la 
penso, ke trans la tombo ŝi ne retrovos Auluson, estis la fonto 
de senĉesa malĝojo kaj de neniam sekiĝantaj larmoj. Ligia 
komencis nun pli bone kompreni tiujn maldolĉajn sentojn kaj 
tiun doloron. Ankaŭ ŝi trovis karan homon, kaj ankaŭ ŝin minacis eterna foresto de li. Iafoje ŝi faris al si iluziojn, ke lia 
animo malfermiĝos ankoraŭ al la veroj de Kristo, sed tiuj iluzioj ne povis daŭri. Vinicius kiel kristano! Tiuj du ideoj, eĉ en 
ŝia nesperta kapo, ne povis lokiĝi unu apud la alia. Se la prudenta, solida Aulus ne iĝis kristano sub la influo de la saĝa kaj 
perfekta Pomponia kiel povus iĝi Vinicius? Al tio ne estis respondo, aŭ estis, pli ĝuste, nur unu: ke ekzistas por li nek espero, nek savo. 
Sed Ligia rimarkis kun teruro, ke tiu kondamna verdikto, 
kiu pendas super li, anstataŭ ŝin malinklinigi de li, pro la nura 
kompato faras lin al ŝi ankoraŭ pli kara. Iafoje kaptis ŝin la 
deziro sincere paroli kun li pri lia malluma estonteco, sed 
kiam, iun tagon, sidiĝinte apude, ŝi diris al li, ke ekster la kristana instruo ekzistas nenia vivo, li, estante jam pli forta, duonlevis sin per sia sana brako kaj subite metis la kapon sur 
ŝiajn genuojn, dirante: "vi estas mia vivo!" Tiam la spiro morthaltis en ŝia brusto, forlasis ŝin la konscio, ia volupta tremo 
trakuris ŝin de la piedoj ĝis la kapo. Ekkaptinte per la manoj 
liajn tempiojn, ŝi penis lin levi, sed mem ŝi klinigis ĉe tio al li 
kaj momente ili tiel baraktis en ekstazo kontraŭ si mem kaj 
kontraŭ la amo, kiu puŝis unu al la alia. 
Ligia leviĝis fine kaj forkuris, sentante flamon en la vejnoj 
kaj kapturnon. Sed ĝi estis la guto, kiu troplenigis la jam plenegan pokalon. Vinicius ne divenis, kiel kare li devos pagi la 
feliĉan momenton, sed Ligia komprenis, ke nun ŝi mem bezonas helpon. La nokton post tiu vespero ŝi pasigis sendorme, en larmoj kaj en preĝoj, kun la sento, ke ŝi ne estas inda 
preĝi kaj ke ŝi ne povas esti aŭskultita. La sekvintan matenon 
ŝi eliris frue el la cubiculum kaj elvokinte Crispuson en ĝardenan laŭbeton, kovritan de hederoj kaj velkintaj konvolvuloj, 
ŝi malkaŝis al li sian tutan animon, petegante samtempe, ke 
li permesu al ŝi forlasi la domon de Miriam, ĉar ŝi ne fidas plu 
al si kaj ne povas venki en la koro la amon al Vinicius. 
Crispus, kiu estis homo maljuna, severa kaj dronanta en
senĉesa ekstazo, konsentis la projekton pri la forlaso de la 
domo de Miriam, li ne trovis tamen vortojn de pardono por 
la peka, laŭ lia koncepto, amo. Lia koro ŝvelis de indigno pro 
la nura penso, ke tiu Ligia, pri kiu li zorgis de la momento de 
ŝia forkuro, kiun li ekamis, konfirmis en la kredo kaj kiun li 
rigardis ĝis nun kiel blankan lilion, kreskintan sur la grundo 
de la kristana instruo kaj makulitan per nenia tera spiro, povis trovi en la animo lokon por alia amo ol la ĉiela. Li kredis 
ĝis nun, ke nenie en la tuta mondo pli pura koro batis je la 
gloro de Kristo. Li volis ŝin oferi al Li kiel perlon, kiel juvelon 
kaj valoran kreaĵon de la propraj manoj, do la spertita senreviĝo, plenigis lin per miro kaj per amarsento. 
-Iru kaj petegu Dion, ke Li pardonu al vi viajn kulpojn, - 
li diris al ŝi malserene. - Forkuru, antaŭ ol la malbona spirito, kiu vin implikis, klinos vin al kompleta falo kaj antaŭ ol 
vi malkonfesos la Savinton. Dio mortis por vi sur la kruco, por 
per la propra sango elaĉeti vian animon, sed vi preferis ekami tiun, kiu volis vin fari sia konkubino. Dio mirakle savis vin 
el liaj manoj, sed vi malfermis la koron al la malĉasta voluptodeziro kaj ekamis la filon de mallumo. Kiu li estas? Amiko 
kaj servanto de Antikristo, kunulo de liaj diboĉoj kaj krimoj. 
Kien li vin kondukos, se ne en tiun abismon kaj en tiun sodomon, kie li mem vivas, kaj kiun Dio detruos per la flamo de 
sia kolero? Sed mi diras al vi: prefere ke vi estus mortinta, 
prefere ke la muroj de tiu ĉi domo estus falintaj sur vian kapon, antaŭ ol tiu viro enrampis vian bruston kaj salivis ĝin 
per la veneno de sia malnobleco. 
Kaj li ekscitiĝis ĉiam pli, ĉar la kulpo de Ligia inspiris al li 
ne nur koleron, sed ankaŭ abomenon kaj malestimon por la 
homa naturo ĝenerale, kaj speciale por la virina, kiun eĉ la
kristana instruo ne ŝirmis kontraŭ la malforteco de Evo. Nenio estis por li, ke la knabino restis ankoraŭ ĉasta, ke ŝi volis 
forkuri de tiu amo kaj ke ŝi konfesis ĝin kun bedaŭro kaj pento. Crispus volis ŝin ŝanĝi en anĝelon kaj levi en altsferojn, kie 
ekzistis nur amo al Kristo, kaj jen ŝi ekamis aŭgustanon! La 
nura penso pri tio plenigis lian koron per teruro, kiun plifortigis la sento de espertrompo kaj seniluziiĝo. Ne! li ne povis 
tion pardoni al ŝi! Vortoj de indigno bruligis liajn lipojn, kvazaŭ ardantaj karboj; li batalis ankoraŭ kontraŭ si mem por 
ilin ne eldiri, sed li skuis siajn maldikajn manojn super la 
terurita knabino. Ligia sentis sin kulpa, sed ne tiagrade. Ŝi 
kredis eĉ, ke la foriĝo el la domo de Miriam estos ŝia venko 
kontraŭ la tento kaj moderigos ŝian kulpon. Crispus polvigis 
ŝin; li montris, al ŝi la tutan vantecon kaj malnoblecon de ŝia 
animo, kiun ŝi ĝis nun nenian suspektis en si. Ŝi kredis eĉ, ke 
la maljuna presbitero, kiu de la momento de ŝia forkuro estis 
por ŝi kvazaŭ patro, montros al ŝi iom da kompato, konsolos 
ŝin, kuraĝigos kaj konfirmos. 
-Al Dio mi oferas mian senreviĝon kaj mian doloron, - 
li parolis, - sed vi malfideliĝis al la Savinto, ĉar vi flankeniris 
kvazaŭ sur marĉon, kies vaporoj venenis vian animon. Vi povis oferi ĝin al Kristo, kiel multekostan vazon, kaj diri al Li: 
"Sinjoro, plenigu ĝin per favoro!" Sed vi preferis oferi ĝin al 
servanto de la malbona spirito. Dio pardonu al vi kaj kompatu vin, ĉar mi, antaŭ ol vi forĵetos la serpenton, mi kiu vin 
konsideris elektita... 
Kaj subite li ĉesis paroli, ĉar li rimarkis, ke ili ne estis solaj. 
Tra la velkintaj konvolvuloj kaj tra la hederoj, egale verdaj 
somere kaj vintre, li vidis du homojn, el kiuj unu estis la apostolo Petro. La alian li ne povis komence rekoni, ĉar mantelo
el dika, harhava teksaĵo, nomata cilicium, kovris parton de lia 
vizaĝo. Dum momento ŝajnis al Crispus, ke tio estis Chilo. 
Ili dume, aŭdinte la levitan voĉon de Crispus, eniris la laŭ- 
beton kaj sidiĝis sur ŝtonan benkon. La kunulo de Petro malkovris tiam vizaĝon malgrasan, kun senhariĝanta kranio, kovritan flanke de krispaj haroj, kun ruĝetaj palpebroj kaj kurba nazo - malbelan kaj kune inspiritan vizaĝon, en kiu Crispus rekonis la trajtojn de Paŭlo el Tarso. 
Sed Ligia, ĵetinte sin sur la genuojn, ĉirkaŭbrakis kvazaŭ en 
malespero la piedojn de Petro kaj, preminte sian turmentitan 
kapeton al la faldoj de lia mantelo, restis tiel en silento 
Kaj Petro diris: - Pacon al viaj animoj. 
Poste, vidante la infanon ĉe siaj piedoj, li demandis, kio 
okazis. Tiam Crispus komencis rakonti ĉion, kion Ligia konfesis al li, ŝian pekan amon, ŝian deziron forkuri el la domo 
de Miriam kaj sian bedaŭron, ke la animo, kiun li volis oferi 
al Kristo pura kiel larmo, makuliĝis per mondana sento al la 
kunulo de ĉiaj krimoj, en kiuj dronis la idolana mondo kaj 
kiuj vokis pri venĝo de Dio. 
Ligia dum lia rakontado ĉirkaŭprenis ĉiam pli forte la piedojn de la apostolo, kvazaŭ volante ĉe ili serĉi defendon kaj 
elpetegi almenaŭ iomete da kompato. 
La apostolo, aŭskultinte ĝis la fino, kliniĝis kaj metis sian 
kadukan manon sur ŝian kapon, poste li levis la okulojn al la 
maljuna pastro kaj diris: 
-Crispus, ĉu vi ne aŭdis, ke nia amata Majstro ĉeestis la 
edziĝofeston en Kano kaj benis la amon inter la viro kaj la 
virino? 
La manoj de Crispus falis kaj li rigardis kun mirego la parolanton, ne povante eldiri eĉ vorton.
Kaj tiu ĉi, silentinte dum momento, denove demandis: 
-Crispus, ĉu vi supozas, ke Kristo, kiu permesis al Mario 
el Magdalo kuŝi ĉe siaj piedoj kaj kiu pardonis al la adultulino, forturnus sin de ĉi tiu infano, pura kiel larmo? 
Ligia, plorĝemante, alpremis sin ankoraŭ pli forte al la piedoj de Petro, kompreninte, ke ne vane ŝi serĉis tie defendon. 
La apostolo, levinte ŝian vizaĝon, surverŝitan de armoj, parolis al ŝi: 
-Kiel longe la okuloj de tiu, kiun vi amas, ne malfermos 
sin al la lumo de la vero, tiel longe evitu lin, ke li ne alkonduku vin al peko, sed preĝu por li kaj sciu, ke nenia kulpo estas 
en via amo. Kaj ĉar vi volas defendi vin de la tento, tiu merito 
estos al vi kalkulita. Ne ĉagreniĝu kaj ne ploru, ĉar mi diras 
al vi, ke la favoro de la Savinto ne forlasis vin, ke viaj preĝoj 
estos aŭskultitaj, kaj post la malĝojoj komenciĝos tagoj de 
feliĉo. 
Dirinte tion, li metis ambaŭ manojn sur ŝiajn harojn kaj 
levinte la okulojn supren, benis ŝin. El lia vizaĝo radiis supertera boneco. 
Sed la pentigita Crispus komencis sin humile pravigi: 
-Mi pekis kontraŭ la kompatemo, - li diris, - sed mi kredis, ke, allasante la teran amon al la koro, ŝi malkonfesis Kriston... 
Petro respondis: 
-Trifoje mi Lin malkonfesis, tamen Li min pardonis kaj 
ordonis paŝti siajn ŝafojn. 
-... Kaj tial, - finis Crispus, - ke Vinicius estas aŭgustano ... 
-Kristo moligis korojn ankoraŭ pli malmolajn, - respondis Petro.
Je tio Paŭlo el Tarso, kiu ĝis nun silentis, almetis la fingrojn 
al sia brusto kaj, montrante sin mem, diris: 
-Jen mi estas tiu, kiu persekutis kaj kaptis je morto la servantojn de Kristo. Jen mi dum la ŝtonmortigo de Stefano gardis la vestojn de tiuj, kiuj lin ŝtonbatis; jen mi volis elradikigi la veron el ĉiuj landoj, kie loĝas la homoj, kaj tamen min 
ĝuste destinis la Sinjoro, ke mi rakontu ĝin en ĉiuj landoj. Kaj 
mi rakontis ĝin en Judeo, en Grekujo, sur la insuloj kaj en tiu 
ĉi malpia urbo, kiam mi loĝis ĉi tie unuafoje kiel malliberigito. 
Kaj nun, kiam min alvokis Petro, mia estro, mi enpaŝos ĉi tiun 
domon, por klini tiun fieran kapon al la piedoj de Kristo kaj 
ĵeti semon en tiun ŝtonplenan grundon, kiun la Sinjoro fruktodonigos, por ke ĝi nasku riĉan rikolton. 
Li leviĝis - kaj al Crispus tiu malgranda, fleksita homo ŝajnis ĉi momente tio, kio li estis efektive, tio estas titano, kiu 
skuos la fundamentojn de la tero kaj posedos la popolojn kaj 
la landojn.
ĈAPITRO XXVIII 
Petronius al Vinicius: 
"Kompatu min, carissime, imitu en viaj leteroj nek la 
cedemonianojn, nek Julion Cezaron. Se vi almenaŭ povus, 
kiel li, skribi: veni, vidi, vici! - mi aprobus tiam la lakonecon. 
Sed via letero signifas finfine: veni, vidi, fugi; kaj ĉar tia solvo 
de la afero estas tute kontraŭa al via naturo, ĉar vi estis vundita kaj ĉar fine trafis vin eksterordinaraj okazoj, tial via letero 
bezonas klarigojn. Mi ne kredis al la okuloj, kiam mi legis, ke 
tiu ligo sufokis Croton tiel facile, kiel kaledonia hundo sufokas lupon en la intermontoj de Hibernio. Tiu homo valoras 
tiom da oro, kiom li mem pezas, kaj nur de li mem dependus, 
ke li iĝu favorato de la cezaro. Kiam mi revenos en la urbon, 
mi devos konatiĝi kun li pli proksime kaj mi fandigos laŭ li 
statu on el bronzo. La Kuprobarba krevos de scivolo, kiam mi 
diros al li, ke ĝi estas laŭ vivmodelo. Vere atletaj korpoj estas 
ĉiam pli maloftaj en Italujo kaj en Grekujo; pri Oriento ni eĉ 
ne parolu, kaj la germanoj, kvankam bonkreskaj, havas muskolojn kovritajn de graso kaj pli grandan volumenon ol forton. Sciiĝu de la ligo, ĉu li estas escepto, aŭ ĉu en lia lando 
estas pli multaj homoj similaj al li. Eble vi aŭ mi devos iam 
laŭofice aranĝi cirkludojn; utile estus scii, kie serĉi la plej bonajn korpojn. , 
"Sed gloro estu al la dioj orientaj kaj okcidentaj, ke vi eliris viva el similaj manoj. Oni ŝparis vin certe tial, ĉar vi estas
patricio kaj filo de konsulo, sed ĉio, kio vin trafis, inspiras al 
mi plej grandan miron: do tiu tombejo, kie vi troviĝis meze 
de la kristanoj, kaj ili mem, kaj ilia konduto rilate al vi; kaj la 
posta forkuro de Ligia, kaj fine tiu nedifinebla malĝojo kaj 
maltrankvilo, kiun spiras via letero. Klarigu al mi la aferon, 
ĉar multon mi ne komprenas, kaj se vi volas de mi veron, mi 
diros malkaŝe, ke mi komprenas nek la kristanojn, nek vin, 
nek Ligian. Kaj ne miru, ke mi, kiun ekster mia propra persono malmultaj aferoj interesas en la mondo, demandas pri ĉio 
tiel scivole. Mi estis parte la kaŭzo de ĉio, kio okazis, do ĝi 
estas iom mia afero. Skribu rapide, ĉar mi ne scias antaŭdiri, kiam ni revidiĝos. En la kapo de la Kuprobarba la projektoj ŝanĝas sin, kiel printempaj ventoj. Nun, sidante en Benevento, li deziras veturi rekte en Grekujon kaj ne reveni en 
Romon. Tigellinus konsilas al li tamen, ke li revenu almenaŭ 
por ia tempo, ĉar la popolo, sopiranta lian personon (legu: 
cirkludojn kaj panon), povus ekscitiĝi. Mi do ne scias, kiel 
okazos. Se Aĥajo superos, eble ni volos iri Egipton. Mi insistus plej forte, ke vi venu ĉi tien, ĉar mi opinias, ke en tia animstato la vojaĝo kaj niaj distraĵoj estus por vi kuracilo, sed vi 
povus nin ne plu trafi. Pensu tamen, ĉu en tia okazo vi ne preferus ripozi en viaj siciliaj posedaĵoj ol resti en Romo. Adiaŭ 
- kaj skribu al mi vaste pri vi mem. Mi esprimas ĉifoje neniajn dezirojn, krom tiujn de la sano, ĉar je Polukso, mi ne scias, 
kion al vi deziri." 
Vinicius, ricevinte tiun leteron, havis komence nenian 
emon respondi. Li iel sentis, ke respondi ne valoras, ke tio al 
neniu utilos, nenion klarigos kaj nenion solvos. Ekregis lin 
senvolonteco kaj sento pri vanteco de la vivo. Ŝajnis al li ankaŭ, ke Petronius neniuokaze lin komprenos kaj ke okazis io
tia, kio ilin malproksimigis unu de la alia. Li ankaŭ ne povis 
fari ordon kun si mem. Reveninte el Transtibro en sian plezuregan insula ĉe Carinae, li estis ankoraŭ malforta, elĉerpita, kaj dum la unuaj tagoj sentis kontentecon pro la ripozo, 
komforto kaj bonstato, kiu lin ĉirkaŭis. Sed tiu kontenteco 
daŭris mallonge. Baldaŭ li sentis, ke li vivas en malpleno, ke 
ĉio, kio ĝis nun prezentis por li la intereson de la vivo, aŭ tute 
ne ekzistas plu por li, aŭ malgrandiĝis ĝis apenaŭ rimarkeblaj 
dimensioj. Li havis tian senton, kvazaŭ oni subtranĉis en lia 
animo tiujn kordojn, kiuj ĝis nun ligis lin kun la vivo, kaj stre- 
ĉis neniujn novajn. Je la penso, ke li povus veturi Beneventon, 
poste Aĥajon, kaj profundiĝi en la vivon de voluptoj kaj frenezaj ekscesaĵoj, li spertis senton de vanteco. "Por kio? kion 
mi profitos el tio?" Jen estis la unuaj demandoj, kiuj trairis 
lian kapon. Ankaŭ unuafoje en la vivo li pensis, ke se li veturus, tiam la parolmaniero de Petronius, lia spriteco, lia brilmenseco, lia eleganta difinando de pensoj kaj trovado de ĝustaj vortoj por ĉiu ideo, povus lin nun enuigi. 
Aliflanke tamen komencis lin enuigi ankaŭ soleco. Ĉiuj liaj 
konatoj estis kun la cezaro en Benevento, do li devis sidi hejme sola, kun kapo plena de pensoj kaj kun koro plena de nebulsentoj, kiujn li ne sciis al si klare prezenti. Li havis tamen 
iafoje momentojn, en kiuj li opiniis, ke se li povus iom paroli kun iu pri ĉio, kio en li okazas, eble li kapablus ĉion tion 
koncepti, ordigi kaj pli bone esplori. Sub la influo de tiu 
espero, post kelkaj tagoj da hezitado li decidis tamen respondi al Petronius, kaj kvankam li ne estis ankoraŭ certa, ĉu li 
sendos al li tiun respondon, li skribis ĝin tamen en la sekvantaj vortoj: 
"Vi volas, ke mi skribu pli vaste; mi konsentas. Ĉu mi kapablas ĝin fari pli klare, mi ne scias, ĉar mi eĉ mem ne scipovas malligi multajn nodojn. Mi informis vin pri mia restado 
inter la kristanoj, pri iliaj agoj kun la malamikoj, al kiuj ili 
rajtis kalkuli ankaŭ min kaj Chilon, fine pri la boneco, kun kiu 
mi estis flegata, kaj pri la malapero de Ligia. Ne, mia kara: ne 
tial oni min ŝparis, ke mi estas filo de konsulo. Tiaj konsideroj por ili ne ekzistas, ĉar ili ja pardonis ankaŭ al Chilo, kvankam mi mem ilin inklinigis, ke ili enterigu lin en la ĝardeno. 
Tio estas homoj, kiajn la mondo ĝis nun ne vidis, kaj instruo, 
pri kia la mondo ne aŭdis. Nenion pli mi povas al vi diri, kaj 
kiu ajn volos mezuri ilin per nia mezurilo maltrafos. Mi diros 
al vi anstataŭe, ke se mi kuŝus kun rompita brako en la propra domo kaj se min flegus miaj servistoj, aŭ eĉ miaj familianoj, mi havus sendube pli grandan komforton, sed mi ne 
spertis eĉ duone tian zorgemon, kian mi spertis inter ili. Sciu 
ankaŭ tion, ke Ligia estas sama kiel la aliaj. Se ŝi estus mia 
fratino aŭ mia edzino, ŝi ne povus flegi min pli zorgeme. Ofte 
ĝojo superverŝis mian koron, ĉar mi kredis, ke nur amo povas inspiri similan zorgemon. Ofte mi legis ĝin en ŝia vizaĝo 
kaj rigardo, kaj tiam - ĉu vi kredos? - inter tiuj simpluloj, en 
la malriĉa ĉambro, kiu servis al ili kaj kiel kuirejo kaj triniclium, mi sentis min pli feliĉa ol iam ajn. Ne! mi ne estis al ŝi 
indiferenta, kaj eĉ hodiaŭ alia penso ŝajnas al mi nekredebla. 
Tamen tiu sama Ligia forlasis, sekrete antaŭ mi, la loĝejon de 
Miriam. Mi sidas nun dum tutaj tagoj kun kapo apogita sur 
la manoj, kaj pensas, kial ŝi tion faris? Ĉu mi skribis al vi, ke 
mi mem al ŝi proponis revenigi ŝin al la Aulusoj? Ŝi respondis al mi, vere, ke tio jam estas neebla, kaj pro tio, ke la Aulusoj forveturis en Sicilion, kaj pro la famoj, kiuj, transportataj 
de la sklavoj el domo en domon, atingas Palatinon. La cezaro povus denove forpreni ŝin de la Aulusoj. Vere! Ŝi tamen 
sciis, ke mi ne atencos ĝin plu, ke mi forlasis la vojon de perforto, kaj povante nek ĉesi ŝin ami, nek vivi sen ŝi, mi enkondukus ŝin en mian domon tra florkronita pordo kaj sidigus 
sur sanktigitan felon apud la hejmfajro... Tamen ŝi forkuris! 
Kial? Nenio ŝin minacis plu. Se ŝi min ne amis, ŝi povis min 
malakcepti. Tagon antaŭe mi ekkonis strangan homon, iun 
Paŭlon el Tarso, kiu parolis kun mi pri Kristo kaj pri Lia instruo tiel potence, ke ŝajnis al mi, kvazaŭ ĉiu lia vorto ŝanĝas 
en rubojn ĉiujn fundamentojn de nia mondo. Tiu sama homo 
vizitis min post ŝia forkuro kaj diris al mi: ' Kiam Dio malfermos viajn okulojn al la lumo kaj forigos de ili la vualon kiel 
de la miaj, vi eksentos, ke ŝi prave agis, kaj tiam vi eble ŝin 
retrovos.' Kaj nun mi streĉas la kapon pro tiuj vortoj, kvazaŭ 
mi aŭdus ilin el la buŝo de Pitio en Delfoj. Iafoje ŝajnas al mi, 
ke mi jam iom komprenas. Ili, amante la homojn, estas malamikoj de nia vivo, de niaj dioj kaj de niaj krimoj, do ŝi forkuris de mi, kiel de homo, kiu apartenas al tiu mondo kaj kun 
kiu ŝi devus partopreni la vivon, konsideratan de la kristanoj 
kiel malvirta. Vi diros, ke se ŝi povis min malakcepti, ŝi ne bezonis foriĝi. Se tamen ŝi ankaŭ min amas? En tiu okazo ŝi 
volis forkuri de la amo. Ĉe la nura penso pri tio mi sentas la 
deziron dissendi la sklavojn en ĉiujn stratetojn de Romo kaj 
ordoni al ili voki en la domoj: "revenu, Ligia!" Sed mi ĉesas 
kompreni, kial ŝi tion faris. Mi ja ne malpermesus al ŝi kredi 
je Kristo kaj mem mi konstruus al Li altaron en la atrium. Kiel 
povus ĝeni min unu nova Dio pli kaj kial mi ne kredu je Li, 
mi, kiu ne tre kredas je la malnovaj? Mi scias tute certe, ke la 
kristanoj neniam mensogas, kaj ili diras, ke Li leviĝis el mortintoj. Homo ja ne povis tion fari. Tiu Paŭlo el Tarso, kiu estas roma civitano, sed kiu, kiel judo, konas la malnovajn hebreajn librojn, diris al mi, ke la veno de Kristo estis antaŭdirita de la profetoj antaŭ miloj da jaroj. Ĉio tio estas eksterordinaraj aferoj, sed ĉu eksterordinareco ne ĉirkaŭas nin de ĉiuj 
flankoj? Oni ja ne ĉesis ankoraŭ paroli pri Apollonius el Tiano. Tio, kion konfirmis Paŭlo, ke ne ekzistas tuta aro da dioj, 
sed ekzistas unu, ŝajnas al mi prudenta. Laŭdire la samon 
opinias ankaŭ Seneca, kaj antaŭ li estis multaj aliaj. Kristo 
vivis, lasis sin krucumi por savi la mondon, kaj leviĝis el mortintoj. Ĉio tio estas tute certa, mi do ne vidas kaŭzon, kial mi 
obstinu ĉe la kontraŭa opinio aŭ kial mi ne konstruu al Li 
altaron, se mi estas preta konstrui ĝin, ekzemple, al Serapiso. Ne estus al mi malfacile rezigni la aliajn diojn, ĉar neniu 
ja, havanta iom da saĝo en la kapo, kredas je ili. Sed ŝajnas al 
mi, ke ĉio tio ankoraŭ ne kontentigas la kristanojn. Ne sufi- 
ĉas adori Kriston, oni devas ankaŭ vivi laŭ Lia instruo. Kaj jen 
mi staras kvazaŭ ĉe la bordo de maro, kiun oni ordonas al mi 
piede travadi. Se mi tion al ili promesus, ili mem sentus, ke ĝi 
estas vana sono de vortoj en mia buŝo. Paŭlo diris tion al mi 
malkaŝe. Vi scias, kiel mi amas Ligian, kaj vi scias, ke ekzistas nenio, kion mi ne farus por ŝi. Sed mi ja ne povus, eĉ je ŝia 
postulo, levi sur la ŝultroj Sorakton aŭ Vezuvion, nek enteni 
en miaj manoj la Trazimenan lagon, nek ŝanĝi miajn okulojn 
el nigraj en bluajn, kiajn havas la ligoj. Se ŝi postulus, mi volus, sed tio estus ekster mia ebleco. Mi ne estas filozofo, sed 
mi ne estas ankaŭ tiel malsprita kiel mi eble plurfoje ŝajnas 
al vi. Kaj mi diros al vi jene: mi ne scias, kion la kristanoj faras por vivi, mi scias aliflanke, ke kie komenciĝas ilia instruo, 
tie finiĝas la roma regado, finiĝas Romo, finiĝas la vivo, la 
diferenco inter venkito kaj vetikinto, inter riĉulo kaj malriĉulo, inter mastro kaj sklavo, finiĝas la ofica digno, finiĝas la 
cezaro, la leĝoj kaj la tuta ordo de la mondo; anstataŭ ĉio tio 
venas Kristo kaj ia kompatemo, kia ĝis nun neniam ekzistis, 
kaj ia boneco, kontraŭa al la homaj kaj al niaj instinktoj. Al 
mi, vere, Ligia gravas pli multe ol tuta Romo kaj ĝia regado, 
kaj pereu eĉ la mondo, ke mi nur povu havi ŝin en mia hejmo. Sed tio estas alia afero. Por ili, por la kristanoj, oni devas, 
krome, senti, ke tiel estas bone kaj havi en la animo nenion 
alian. Kaj mi - la dioj estu miaj atestantoj! - mi ne povas. Ĉu 
vi komprenas, kion tio signifas? Estas en mia naturo io, kio 
forpuŝas tiun instruon, kaj se eĉ mia buŝo ĝin glorus, se mi eĉ 
sekvus ĝiajn regulojn, la saĝo kaj la animo diras al mi, ke mi 
tion faras por la amo por Ligia, kaj ke sen Ligia nenio en la 
mondo estus al mi pli kontraŭa. Kaj stranga afero, ke tia homo, kiel Paŭlo el Tarso, komprenas tion, kaj ke komprenas 
ankaŭ, malgraŭ sia simpleco, tiu maljuna theurgus, la plej 
granda inter ili, Petro, kiu estis disĉiplo de Kristo. Kaj ĉu vi 
scias, kion ili faras? Jen ili preĝas por mi kaj petas por mi pri 
io, kion ili nomas dia favoro, sed min ekregas nur maltrankvilo kaj ĉiam pli granda sopiro je Ligia. 
"Mi ja skribis al vi, ke ŝi foriris sekrete, sed forirante, lasis 
al mi krucon, kiun ŝi mem kunligis el branĉetoj de bukso. Vekiĝinte, mi trovis ĝin apud la lito. Mi havas ĝin nun en lararium kaj mi mem ne scias al mi klarigi, kial mi proksimiĝas al 
ĝi tiel, kvazaŭ estus en ĝi io dia, tio estas kun respekto kaj 
timo. Mi amas ĝin, ĉar ŝiaj manoj ĝin ligis, sed mi malamas, 
ĉar ĝi nin dividas. Iafoje ŝajnas al mi, ke en ĉio tio estas iaj 
sorĉoj kaj ke la theurgus Petro, kvankam li prezentas sin kiel 
simpla fiŝkaptisto, estas pli granda ol Apollonius kaj ĉiuj, kiuj
estis antaŭ li, ke li sorĉis ilin ĉiujn, Ligian, Pomponian kaj min 
mem. 
"Vi skribas, ke en mia letero oni sentas maltrankvilon kaj 
malĝojon. La malĝojo devas esti, ĉar mi denove ŝin perdis, kaj 
la maltrankvilo estas tial, ke tamen io ŝanĝiĝis en mi. Sincere mi diras al vi, ke nenio estas pli kontraŭa al mia naturo ol 
tiu instruo, sed tamen de la tempo, kiam mi ĝin renkontis, mi 
ne povas min rekoni. Sorĉoj, ĉu amo? Circeo ŝanĝis per la 
tuŝo la homajn korpojn, sed al mi oni ŝanĝis la animon. Nur 
Ligia sola povis eble tion fari, aŭ pli ĝuste Ligia per tiu stranga 
instruo, kiun ŝi konfesas. Kiam mi revenis de ili hejmen, neniu min atendis. Oni kredis, ke mi estas en Benevento kaj ke 
mi ne baldaŭ revenos, do mi trovis hejme malordon, ebriajn 
sklavojn kaj festenon, kiun ili aranĝis al si en mia triclinium. 
Morto malpli ilin surprizus ol mi, kaj malpli ilin terurus. Vi 
scias, per kiel forta mano mi regas mian domanaron, do ĉiuj, 
kiuj estis vivaj, ĵetis sin sur la genuojn, kaj kelkaj svenis pro 
timo. Kaj ĉu vi scias, kiel mi agis? En la unua momento mi 
volis voki pri vergoj kaj ruĝvarmaj ferstangoj, sed tuj poste 
kaptis min ia honto, kaj ĉu vi kredos? - ia kompato por tiuj 
mizeruloj: estas inter ili ankaŭ maljunaj sklavoj, kiujn ankoraŭ mia avo, M. Vinicius, venigis en la tempo de Aŭgusto el 
apud Rejno. Mi fermis min sola en la biblioteko kaj tie ankoraŭ pli strangaj pensoj venis mian kapon, nome, ke post tio, 
kion mi vidis kaj aŭdis inter la kristanoj, ne decas al mi trakti 
la sklavojn tiel, kiel ĝis nun mi traktis, kaj ke ili ankaŭ estas 
homoj. Ili dum kelkaj tagoj vivis en morta teruro, kredante, 
ke mi prokrastas por elpensi pli kruelan punon, sed mi ne 
elpensis kaj ne punis ilin, ĉar mi ne povis! Kunvokinte ilin en 
la tria tago, mi diris: mi pardonas vin, kaj vi penu per diligenta servado neniigi la kulpon! Tiam ili falis sur la genuojn, 
verŝante larmojn, etendante kun ĝemoj la manojn kaj nomante min mastro kaj patro, dum mi - kun honto mi tion diras - estis egale kortuŝita. Ŝajnis al mi, ke en tiu momento mi 
vidas la dolĉan vizaĝon de Ligia kaj ŝiajn okulojn, superverŝitajn de larmoj, dankantajn min por tiu ago. Kaj, proh pudor! 
mi sentis, ke ankaŭ miaj pupiloj malsekiĝis... Ĉu vi scias, kion 
mi konfesos al vi: nome, ke mi ne povas helpi min sen ŝi, ke 
estas al mi malbone for de ŝi, ke mi estas simple malfeliĉa kaj 
ke mia malĝojo estas pli granda ol vi supozas... Sed koncerne miajn sklavojn, atentigis min unu afero. La pardono, kiun 
ili ricevis, ne nur ne igis ilin arogantaj, ne nur ne malgrandigis la disciplinon, sed neniam timo instigis ilin al tiel diligenta 
servado, al kia instigis ilin la dankemo. Ne nur ili servas, sed 
ŝajnas vetrapide diveni miajn pensojn, kaj mi mencias tion al 
vi tial, ke kiam tagon antaŭ la forlaso de la kristanoj mi diris 
al Paŭlo, ke sekve de lia instruo la mondo disfalus, kiel barelo 
sen ringtenilo, tiu diris al mi: ' Amo estas pli forta ringtenilo 
ol teruro' . Kaj nun mi vidas, ke en certaj okazoj tiu opinio 
povas esti prava. Mi konvinkiĝis pri tio ankaŭ rilate al miaj 
klientoj, kiuj, eksciinte pri mia reveno, kunkuris por min saluti. Vi scias, ke neniam mi estis por ili tro avara, sed ankoraŭ 
mia patro laŭprincipe traktis ilin fiere kaj ankaŭ min kutimigis al simila traktado. Nun, vidante tiujn eluzitajn mantelojn 
kaj tiujn vizaĝojn, mizerajn de malsato, denove mi spertis 
kvazaŭ kompatan senton. Mi ordonis, ke oni donu al ili man- 
ĝi, krom tio mi parolis kun ili; kelkajn mi nomis per iliaj nomoj, kelkajn mi demandis pri iliaj edzinoj kaj infanoj, kaj denove mi vidis larmojn en la okuloj. Krom tio ŝajnis al mi, ke 
Ligia tion vidas, ke ŝi ĝojas kaj laŭdas... Ĉu mia intelekto
komencas erari, aŭ la amo konfuzas mian menson, mi ne 
scias, mi scias tamen, ke mi ĉiam havas la senton, kvazaŭ ŝi 
rigardas min de malproksime, kaj mi timas fari ion, kio povus 
ŝin malĝojigi kaj ofendi. Jes, Caius! Oni tamen ŝanĝis al mi la 
animon, kaj iafoje mi estas kun tio feliĉa, alifoje turmentas 
min tiu penso, ĉar mi timas, ke oni forprenis de mi la antaŭan 
bravecon, la antaŭan energion, kaj ke eble mi maltaŭgos nun 
ne nur al konsilo, juĝo, festenoj, sed eĉ al milito. Tio estas 
sendube sorĉoj! Kaj tiagrade oni min ŝanĝis, ke mi diros al vi 
ankaŭ, kio venis en mian kapon tiam ankoraŭ, kiam mi kuŝis 
malsana: ke se Ligia estus simila al Nigidia, al Poppaea, al 
Crispinilla kaj al niaj aliaj eksedzinoj, se ŝi estus same malĉasta, same senkompata kaj same facile havebla kiel ili, tiam mi 
ŝin ne amus tiel, kiel mi amas. Sed, se mi amas ŝin pro tio, kio 
nin dividas, vi divenas, kia ĥaoso naskiĝas en mia animo, en 
kia mallumo mi vivas, kiel mi ne vidas antaŭ mi certajn vojojn 
kaj kiagrade mi ne scias, kion fari kun mi mem. Se oni povas 
kompari vivon al fonto, en mia fonto, anstataŭ akvo, fluas 
maltrankvilo. Mi vivas per la espero, ke mi ŝin eble revidos, 
kaj iafoje ŝajnas al mi, ke tio devas okazi... Sed kio estos kun 
mi post jaro aŭ du jaroj, mi ne scias kaj ne povas diveni. Romon mi ne forlasos. Mi ne povus elporti la societon de la 
aŭgustanoj, kaj krom tio la sola konsolo en mia malĝojo estas 
la fakto, ke mi estas proksime de Ligia, ke pere de Glaucus la 
kuracisto, kiu promesis min viziti, aŭ pere de Paŭlo el Tarso 
eble de tempo al tempo mi ion ekscios pri ŝi. Ne! mi ne forlasus Romon, se eĉ oni oferus al mi la prefektecon de Egipto. Sciu ankaŭ, ke mi ordonis al skulptisto ĉarpenti tombo- 
ŝtonon por Gulo, kiun mi mortigis en kolero. Tro malfrue mi 
ekpensis, ke li tamen vartis min sur la brakoj kaj ke li kiel
unua instruis min, kiel meti sagon sur pafarkon. Mi ne scias, 
kial nun vekiĝis en mi la memoro pri Gulo, simila al bedaŭro 
kaj riproĉo... Se vin mirigas tio, kion mi skribas, mi respondos, ke min ĝi mirigas ne malpli multe, sed mi skribu al vi la 
puran veron. Adiaŭ!"
ĈAPITRO XXIX 
Al tiu letero Vinicius ne plu ricevis respondon, ĉar Petronius ne skribis, esperante videble, ke la cezaro hodiaŭ- 
morgaŭ ordonos revenon en Romon. La famo pri tio disvastiĝis efektive tra la urbo kaj vekis grandan ĝojon en la koroj 
de la stratamaso, sopiranta cirkludojn kaj disdonadon de greno kaj de olivoleo, da kiuj grandaj provizoj estis amasigitaj en 
Ostio. Helius, liberigito de Nero, anoncis fine en la senato 
lian revenon. Sed Nero, enŝipiĝinte kun sia kortego ĉe la promontoro Miseno, revenis malrapide, vizitante envoje apudbordajn urbojn por tie ripozi aŭ prezentiĝi en teatroj. En 
Minturnoj, kie li denove kantis publike, li restis dekkelkajn tagojn kaj konsideris eĉ, ĉu reveni en Neapolon kaj atendi tie 
la alvenon de la printempo, kiu cetere iĝis pli frua ol ordinare 
kaj varma. Dum la tuta tempo Vinicius vivis fermita en sia 
domo, kun la penso pri Ligia kaj pri ĉiuj tiuj novaj aferoj, kiuj 
okupis lian animon, enportante en ĝin ideojn kaj sentojn, kiuj 
ĝis tiam estis al ĝi fremdaj. Li vidis nur de tempo al tempo 
Glaucuson la kuraciston, kies ĉiu vizito inspiris al li internan 
ĝojon, ĉar li povis paroli kun li pri Ligia. Glaucus ne sciis, vere, 
kie ŝi trovis rifuĝon, li certigis tamen Viniciuson, ke la ĉefuloj ĉirkaŭigis ŝin per sindona zorgemo. Foje ankaŭ, tuŝita de 
la malĝojo de Vinicius, Glaucos diris al li, ke la apostolo Petro mallaŭdis Crispuson pro tio, ke li riproĉis al Ligia ŝian 
teran amon. La juna patricio, aŭdinte tion, paliĝis de kortuŝo.
Ankaŭ al li ŝajnis iafoje, ke li ne estas indiferenta al Ligia, sed 
egale ofte kaptis lin dubo kaj necerteco. Nun unuafoje li aŭ- 
dis la konfirmon de siaj deziroj kaj esperoj el la buŝo de alia 
homo, kaj plie de kristano. En la unua momento de dankemo 
li volis kuri al Petro, kaj eksciinte, ke tiu forestas el la urbo, li 
petegis Glaucuson, ke li konduku lin al la apostolo, promesante por tio malavarajn donacojn por la malriĉuloj de la komunumo. Ŝajnis al li ankaŭ, ke se Ligia lin amas, per tiu sola 
fakto ĉiu baroj estas forigitaj, ĉar li estas preta ĉiumomente 
ekadori Kriston. Sed Glaucus, kvankam li insiste inklinigis la 
junan patricion akcepti bapton, ne kuraĝis al li tamen garantii, ĉu li per tio tuj akiros Ligian, kaj li diris al Vinicius, ke 
bapton oni devas deziri por la bapto mem, ne por aliaj celoj. 
"Oni devas havi ankaŭ la animon kristanan", - li diris al la 
juna tribuno, - kaj Vinicius, kvankam ĉia malhelpo incitegis 
lin, komencis jam kompreni, ke Glaucus, kiel kristano, diras 
tion, kion li devas diri. Li mem ne konsciis klare, ke unu el la 
plej profundaj ŝanĝoj de lia naturo konsistis en tio, ke antaŭe 
li mezuris la homojn kaj aferojn nur per la propra egoismo, 
dum nun, iom post iom li alkutimiĝis al la penso, ke aliaj okuloj povas alie rigardi, alia koro alie senti, kaj ke praveco ne 
ĉiam estas samsignifa kun persona profito. 
Ofte li ankaŭ sentis la deziron vidi Paŭlon el Tarso, kies 
vortoj vekis kune lian intereson kaj maltrankvilon. Li preparis al si en la animo argumentojn, per kiuj li kontraŭparolos 
lian instruon, li konstraŭstaris lin en la penso, li volis lin tamen vidi kaj aŭdi. Sed Paŭlo iris en Aricion, kaj kiam ankaŭ 
la vizitoj de Glaucus komencis iĝi ĉiam pli maloftaj, Viniciuson ĉirkaŭis kompleta soleco. Tiam li denove komencis trakuri la stratetojn, najbarajn al Suburra, kaj la mallarĝajn vojetojn de Transtibro, esperante, ke eble eĉ de malproksime li 
vidos Ligian, sed kiam ankaŭ tiu espero montriĝis vana, en lia 
koro komencis kreski enuo kaj malpacienco. Venis fine la 
tempo, ke la antaŭa naturo parolis en li ankoraŭ foje kun tia 
forto, kiel ondo en la momento de alfluo revenas al la bordo, 
de kiu ĝi foriĝis. Ŝajnis al li, ke li estis malsanulo, ke senbezone li okupis sian kapon per aferoj, kiuj igis lin malgaja, kaj ke 
li devas preni el la vivo, kion li povas. Li decidis forgesi pri 
Ligia, aŭ almenaŭ serĉi volupton kaj vivoĝuon ekster ŝi. Li 
sentis tamen, ke tio estas la lasta provo, do li ĵetis sin en la 
ĥaoson de la vivo kun la tute blinda, al li propraj energio kaj 
pasio. La vivo mem ŝajnis lin al tio logi. La urbo, kvazaŭ morta kaj senhomiĝinta en la vintro, komencis vigliĝi per la espero de la baldaŭa reveno de la cezaro. Oni preparis por li solenan akcepton. Krom tio la printempo estis venanta: de la 
spiro de afrikaj ventoj malaperis la neĝoj sur la pintoj de la 
Albana montaro. La ĝardenaj herbejoj kovriĝis per violoj. La 
forumoj kaj la Kampo de Marso svarmis per homoj, kiujn karesis ĉiam pli varma suno. Sur Via Appia, kiu estis ordinara 
loko de eksterurbaj veturpromenoj, regis la movado de riĉe 
ornamitaj veturiloj. Oni jam faris ekskursojn en la Albanan 
montaron. Junaj virinoj, pretekstante adorsaluti Junonon en 
Lanuvio aŭ Dianon en Aricio, eliĝis el siaj domoj, por ekster 
la urbo serĉi impresojn, societon, renkontojn kaj volupton. 
Tie, inter grandiozaj veturiloj, iun tagon Vinicius rimarkis, 
antaŭatan de du molosoj, imponan carruca de la petroniusa 
Chrysothemis, ĉirkaŭita de tuta aro da junuloj kaj maljunaj 
senatanoj, kiujn la ofico retenis en la urbo. Chrysothemis, 
mem direktante kvar malgrandajn korsikajn ĉevalojn, disdonis ĉirkaŭen ridetojn kaj facilajn batojn per ora vipo, sed, rimarkinte Viniciuson, ŝi haltigis la ĉevalojn, invitis lin en sian 
carruca kaj poste hejmen al festeno, kiu daŭris la tutan nokton. Vinicius tiel ebriiĝis dum tiu festeno, ke li eĉ ne memoris, kiam oni forprenis lin hejmen, li tamen rememoris, ke 
kiam Chrysothemis demandis lin pri Ligia, li ofendiĝis kaj, 
estante jam ebria, verŝis sur ŝian kapon pokalon da falerno. 
Pensante pri tio jam sobre, li sentis ankoraŭ koleron. La tagon poste Chrysothemis, forgesinte videble la ofendon, vizitis 
lin en lia hejmo kaj denove kunprenis lin sur la Appian vojon; 
poste ŝi vespermanĝis ĉe li, dum kio ŝi konfesis, ke ne nur 
Petronius, sed ankaŭ lia liutisto tedas ŝin jam delonge kaj ke 
ŝia koro estas libera. Dum semajno oni vidis ilin kune, sed la 
rilato ne promesis esti daŭra. Kvankam post la akcidento kun 
la falerno la nomo de Ligia neniam plu estis elparolita, Vinicius ne povis liberiĝi de la penso pri ŝi. Ĉiam li havis la senton, ke ŝiaj okuloj lin rigardas, kaj tiu sento traigis lin kvazaŭ 
per timo. Li koleris kontraŭ si mem, ne povante tamen liberiĝi de la penso, ke li ĉagrenas Ligian, nek de la bedaŭro, kiu 
naskiĝis el tiu penso. Post unua sceno de ĵaluzo, kiun Chrysothemis faris al li pro du siriaj knabinoj, kiujn li aĉetis, li 
forpelis ŝin krudmaniere. Li vere ne ĉesis tuj bani sin en volupto kaj diboĉo, kontraŭe, li faris tion kvazaŭ spite al Ligia, 
sed fine li rimarkis, ke la penso pri ŝi ne forlasas lin eĉ por 
momento, ke ŝi ekskluzive estas la kaŭzo de liaj kaj bonaj kaj 
malbonaj agoj, kaj ke efektive nenio en la mondo interesas 
lin, krom ŝi. Tiam ekregis lin malplaĉo kaj laceco. La volupto iĝis al li abomena kaj postlasis nur riproĉojn. Ŝajnis al li, ke 
li estas malnoblulo, kaj tiu sento plenigis lin per selima mirego, ĉar antaŭe li konsideris kiel bona ĉion, kio estis al li plezura. Fine li perdis la liberecon, la memcertecon kaj dronis en
kompleta sensenteco, el kiu ne povis lin veki eĉ la famo pri la 
reveno de la cezaro. Nenio jam lin nun interesis kaj eĉ Petroniuson li ne vizitis tiel longe, ĝis tiu sendis al li inviton kaj sian 
portilon. 
Ekvidinte lin, kvankam salutita kun ĝojo, li respondis liajn 
demandojn malvolonte, sed fine la longe sufokataj sentoj kaj 
pensoj eksplodis kaj fluis el lia buŝo per abunda torento. Refoje li detale rakontis la historion de sia serĉado de Ligia kaj 
de sia restado inter la kristanoj, ĉion, kion li tie vidis kaj aŭ- 
dis, ĉion, kio trairis lian kapon kaj koron, kaj fine li komencis plendi, ke li falis en ĥaoson, en kiu li perdis la trankvilon, 
kapablon distingi la aferojn kaj juĝon pri ili. Jen nenio lin logas, nenio al li plaĉas, li ne scias, en kio persisti; kaj kiel agi. 
Li estas preta adori Kriston kaj persekuti Lin, li komprenas la 
altecon de Lia instruo kaj kune sentas al ĝi nevenkeblan abomenon. Li komprenas, ke se li eĉ ekposedus Ligian, li ne posedus ŝin plene, ĉar li devus dividi ŝin kun Kristo. Fine li vivas, kvazaŭ li ne vivus: sen espero, sen morgaŭo, sen kredo 
je feliĉo, kaj ĉirkaŭ li estas mallumo, el kiu li palpe serĉas eliron kaj ne povas ĝin trovi. 
Petronius rigardis dum la rakontado lian ŝanĝitan vizaĝon, 
la manojn, kiujn li, parolante, etendis antaŭen en stranga maniero, kvazaŭ efektive li serĉus vojon en mallumo, kaj meditis. Subite li leviĝis kaj, proksimiĝinte al Vinicius, komencis 
disŝovi per la fingroj liajn harojn super la orelo. 
-Ĉu vi scias, - li demandis, - ke vi havas kelkajn grizajn 
harojn sur la tempioj? 
-Povas esti, - respondis Vinicius. - Mi ne miros, se baldaŭ ili ĉiuj griziĝos. 
Poste sekvis silento. Petronius estis inteligenta homo kaj
ofte li pensis pri la homa animo kaj pri la vivo. Sed ĝenerale 
la vivo en tiu mondo, en kiu ili ambaŭ vivis, povis esti ekstere feliĉa aŭ malfeliĉa, sed interne ĝi estis trankvila. Same kiel 
tondrobato aŭ tertremo povis faligi templon, tiel malfeliĉo 
povis detrui la vivon, ĝi mem tamen konsistis el rektaj kaj 
harmoniaj linioj, liberaj de ĉiaj implikaĵoj. Dume io alia estis 
en la vortoj de Vinicius kaj unuafoje Petronius ekstaris antaŭ 
vico da spiritaj nodoj, per kies malligo neniu ĝis nun okupiĝis. 
Li estis tiel inteligenta, ke li sentis ilian gravecon, sed malgraŭ 
sia tuta orientiĝemo li sciis nenion respondi al la farita demando - kaj fine, post longa momento de silento, li diris: 
-Tio devas esti sorĉoj. 
-Ankaŭ mi tiel kredis, - respondis Vinicius, - ofte ŝajnis 
al mi, ke oni sorĉis nin ambaŭ. 
-Kaj se vi irus, - diris Petronius, - ekzemple al la pastroj 
de Serapiso? Sendube estas inter ili, kiel ĝenerale inter la pastroj, multaj ĉarlatanoj, sed estas ankaŭ tiaj, kiuj penetris 
strangajn misterojn. 
Sed li parolis sen konvinko kaj per necerta voĉo, ĉar li mem 
sentis, kiel senvalore kaj eĉ ridinde tia konsilo povis soni en 
lia buŝo. 
Vinicius komencis froti la frunton - kaj diris: 
-Sorĉoj! Mi vidis sorĉistojn, kiuj uzis subterajn, ne konatajn fortojn por sia profito, mi vidis ankaŭ tiajn, kiuj uzis ilin 
kontraŭ siaj malamikoj. Sed la kristanoj vivas en malriĉeco, 
pardonas la malamikojn, proklamas humilecon, virton kaj 
kompatemon - kion do ili profitus el sorĉoj kaj kial ili uzus 
ilin? 
Petroniuson komencis inciti, ke lia intelekto al nenio povas
respondi, ne volante tamen tion konfesi, li respondis nur por 
doni ian ajn respondon: 
-Tio estas nova sekto. 
Kaj post momento li diris: 
-Je la dia loĝantino de la Pafosaj boskoj, kiel ĉio tio konfuzas la vivon! Vi admiras la bonecon kaj virton de tiuj homoj, sed mi diras al vi, ke ili estas malbonaj, ĉar ili estas malamikoj de la vivo, kiel malsanoj kaj kiel la morto mem. Ni 
jam havas sufiĉe! ni ne bezonas ankaŭ la kristanojn. Kalkulu 
nur: la malsanoj, la cezaro, Tigellinus, la versaĵoj de la cezaro, la ŝuistoj, kiuj regas la posteulojn de la iamaj kviritoj, la 
liberigitoj, kiuj okupas lokojn en la senato, je Kastoro! sufiĉe. 
Ĝi estas pereiga kaj abomena sekto. Ĉu vi provis almenaŭ forskui de vi tiujn malĝojojn kaj ĝui iom la vivon? 
-Mi provis, - respondis Vinicius. 
Petronius ekridis kaj diris: 
-Ha, perfidulo! Novaĵoj rapide diskoniĝas pere de sklavoj: 
vi delogis mian Chrysothemison! 
Vinicius movis la manon kun malplaĉo. 
-Ĉiuokaze mi dankas al vi, - parolis Petronius. - Mi sendos al ŝi paron da perlobroditaj ŝuoj; en mia ama lingvo ĝi 
signifas: "foriru". Mi ŝuldas al vi duoblan dankon: unue pro 
tio, ke vi ne akceptis Eunicen, due, ĉar vi liberigis min de 
Chrysothemis. Aŭskultu min: vi vidas antaŭ vi homon, kiu 
leviĝis matene, banis sin, festenis, posedis Chrysothemison, 
verkis satirojn kaj iafoje eĉ interplektis prozon per versaĵoj, 
sed kiu enuis, kiel la cezaro, kaj ofte ne sciis forpeli de si malserenajn pensojn. Kaj ĉu vi scias, kial tiel estis? Jen tial, ke mi 
serĉis malproksime tion, kio estis proksime. Bela virino ĉiam 
valoras tiom da oro, kiom ŝi pezas, sed virino, kiu krom tio
amas, simple ne havas prezon. Tion oni ne povas aĉeti por 
ĉiuj trezoroj de Verres. Nun mi diras al vi la jenon: mi plenigas la vivon per feliĉo, kiel pokalon per plej bona vino, kiun 
la tero produktis, kaj mi trinkos, ĝis mia mano rigidiĝos kaj 
paliĝos la buŝo. Kio estos poste, mi ne zorgas, kaj tio estas mia 
plej nova filozofio. 
-Vi ĝin ĉiam konfesis: estas en ĝi nenio nova! 
-Estas en ĝi la enhavo, kiu mankis. 
Dirinte tion, li vokis Eunicen, kiu eniris, vestita per blanka drapiraĵo, ne plu la antaŭa sklavino, sed kvazaŭ diino de 
amo kaj feliĉo. 
Kaj li malfermis al ŝi la brakojn kaj diris: 
-Venu! 
Je tio ŝi alkuris al li kaj, sidiĝinte sur liaj genuoj, ĉirkaŭ- 
plektis lian kolon per la brakoj, metante la kapon sur lian 
bruston. Vinicius vidis, kiel iom post iom ŝiajn vangojn kovris nuanco de purpuro, kiel ŝiaj okuloj grade dronis en nebulo. Kune ili prezentis mirindan grupon aman kaj feliĉan. Petronius etendis la manon al plata vazo, staranta apude sur tableto, kaj, eliginte el ĝi plenmanon da violoj, komencis ŝuti ilin 
sur la kapon, bruston kaj stola de Eunice, poste li deŝovis la 
tunikon de ŝiaj ŝultroj kaj diris: 
-Feliĉa estas, kiu, kiel mi, trovis amon loĝantan en simila 
formo... Ŝajnas al mi iafoje ke ni estas paro da dioj... Rigardu mem: ĉu Praksitelo, ĉu Mirono, ĉu Skopaso, ĉu Liziaso 
kreis iam pli mirindajn liniojn? Ĉu sur Paroso aŭ sur Pentelikono estas simila marmoro, varma, rozkolora kaj amanta? 
Ekzistas homoj, kiuj forkisas la randojn de vazoj, sed mi preferas serĉi volupton tie, kie oni ĝin vere povas trovi. 
Dirinte tion, li komencis ŝovi la buŝon sur ŝiaj ŝultroj kaj
kolo; Eunicen traigis tremoj kaj ŝiaj okuloj jen fermiĝis, jen 
malfermiĝis kun esprimo de nedirebla volupto. Petronius levis post momento sian elegantan kapon kaj, turninte sin al 
Vinicius, diris: 
-Pensu nun, kio estas kompare kun tio viaj malserenaj 
kristanoj? kaj se vi ne komprenas la diferencon, iru mem al ili 
... Sed tiu vido vin kuracos. 
Vinicius disblovis la nazon, kiun eniris la aromo de la violoj, pleniganta la tutan ĉambron, kaj li paliĝis, ĉar li pensis, ke 
se li povus tiel movi la buŝon sur la ŝultroj de Ligia, ĝi estus 
ia sakrilegia volupto, tiel grandega, ke poste pereus eĉ la 
mondo. Sed kutimiĝinte jam rapide konsciigi al si, kio kun li 
okazas, li rimarkis, ke eĉ en tiu momento li pensas pri Ligia, 
nur pri ŝi. 
Kaj Petronius diris: 
-Eunice, mia dia, ordonu prepari al ni florkronojn por la 
kapoj kaj matenmanĝon. 
Poste, kiam ŝi foriris, li turnis sin al Vinicius: 
-Mi volis ŝin liberigi, sed ĉu vi scias, kion ŝi respondis al 
mi? "Mi preferus esti via sklavino ol edzino de la cezaro". Kaj 
ŝi ne volis konsenti. Tiam mi liberigis ŝin sen ŝia scio. La pretoro faris ĝin por mi, ke li ne postulis ŝian ĉeeston. Sed ŝi ne 
scias tion, same kiel ŝi ne scias, ke tiu ĉi domo kaj ĉiuj miaj 
juveloj, krom la gemoj, apartenos al ŝi en okazo de mia morto. 
Dirinte tion, li leviĝis, promenis iom tra la ĉambro kaj diris: 
-Amo ŝanĝas kelkajn pli multe, aliajn malpli, sed ĝi ŝanĝis 
ankaŭ min. Iam mi ŝatis la odoron de verbeno, sed ĉar Eunice
preferas violojn, ankaŭ mi ekŝatis ilin super ĉio alia, kaj de 
kiam la printempo venis, ni spiras nur per violoj. 
Ĉe tio li haltis antaŭ Vinicius kaj demandis: 
-Kaj vi? ĉu vi ĉiam estas fidela al nardo? 
-Lasu min trankvila! - respondis la juna viro. 
-Mi volis, ke vi rigardu Eunicen, kaj mi rakontas al vi pri 
ŝi tial, ke eble vi ankaŭ serĉas malproksime tion, kio estas 
proksime. Eble ankaŭ por vi ie en viaj sklavaj cubicula batas 
koro fidela kaj simpla. Metu tian balzamon sur viajn vundojn. 
Vi diras, ke Ligia vin amas? Povas esti! Sed kio estas tia amo, 
kiu rezignas? Ĉu ĝi ne signifas, ke estas io pli forta ol ĝi? Ne, 
mia kara: Ligia ne estas Eunice. 
Al tio Vinicius respondis: 
-Ĉio estas unu senĉesa turmento. Mi vidis vin kisanta la 
ŝultrojn de Eunice, kaj mi ekpensis tiam, ke se Ligia tiel malkrovus al mi la siajn, tiam poste eĉ la tero malfermiĝus sub ni! 
Sed ĉe la nura penso pri tio kaptis min ia timo, kvazaŭ mi 
atencus kontraŭ vestpastrino aŭ volus perforti diinon. Ligia 
ne estas Eunice, nur mi alie komprenas tiun diferencon ol vi. 
Al vi la amo ŝanĝis la flarsenton, do vi preferas violojn ol verbenon, kaj al mi ĝi ŝanĝis la animon, do mi preferas, ke Livia 
estas tia, kia ŝi estas ol ke ŝi estu simila al aliaj virinoj. 
-En tiu okazo la sorto ne maljustas kontraŭ vi. Sed mi tion 
ne komprenas. 
Kaj Vinicius respondis febre: 
-Jes! jes! Ni ne plu povas kompreni nin reciproke. 
Sekvis denove momento da silento, post kio Petronius diris: 
-Hadeso englutu viajn kristanojn! Ili plenigis vin per maltrankvilo kaj detruis vian vivpercepton. Hadeso ilin englutu!
Vi eraras, kredante, ke ilia instruo estas bonfara, ĉar bonfara estas tio, kio donas al la homoj feliĉon, tio estas belo, amo 
kaj potenco, dum ili nomas tion vantaĵoj. Vi eraras, ke ili estas justaj, ĉar se por malbono ni pagos bonon, kion ni pagos 
tiam por bono? Krome, se por ambaŭ estos egala pago por 
kio la homoj devus esti bonaj? 
-Ne: la pago ne estas egala, sed ĝi komenciĝas, laŭ ilia 
instruo, en la postmorta vivo, kiu ne konas limon. 
-Pri tio mi ne diskutos, ĉar tion ni nur poste vidos, se ĝenerale oni povas ion vidi... sen la okuloj. Dume ili taŭgas simple por nenio. Ursus sufokis Croton, ĉar li havas membrojn 
el fero, sed ili estas ĝemulaĉoj, kaj la estonteco ne povas aparteni al ĝemulaĉoj. 
-La vivo komenciĝas por ili kun la morto. 
-Ĝi estas, kvazaŭ vi dirus: la tago komenciĝas kun la nokto. Ĉu vi intencas forkapti Ligian? 
-Ne, mi ne povas pagi al ŝi malbonon por la bono kaj mi 
ĵuris, ke mi tion ne faros. 
-Ĉu vi intencas akcepti la instruon de Kristo? 
-Mi volas, sed mia naturo ĝin ne elportas. 
-Kaj ĉu vi kapablos forgesi pri Ligia? 
-Ne. 
-Do vojaĝu. 
En tiu momento sklavoj sciigis, ke la matenmanĝo estas 
preta, sed Petronius, al kiu ŝajnis, ke li kaptis bonan ideon, 
daŭrigis envoje al la triclinium: 
-Vi tramigris grandan parton de la mondo, sed nur kiel 
soldato, kiu rapidas al la destinita loko kaj ne haltas envoje. 
Veturu kun ni en Aĥajon. La cezaro ne forlasis ĝis nun la projekton de la vojaĝo. Li haltos ĉie envoje, kantos, kolektos laŭ-
rokronojn, rabos trezorojn de temploj kaj fine li revenos, kiel 
triumfanto, en ltalujon. Ĝi estos kvazaŭ triumfiro de Bakĥo 
kaj Apolono en unu persono. La aŭgustanoj, la aŭgustaninoj, 
miloj da citroj - je Kastoro! Valoras tion vidi, ĉar la mondo 
vidis ĝis nun nenion similan. 
Dirante tion, li kuŝiĝis sur benkon antaŭ la tablo, apud 
Eunice, kaj dum sklavo metis sur lian kapon kronon el anemonoj, li parolis plu: 
-Kion vi vidis sub la komando de Corbulo? Nenion! Ĉu vi 
vizitis sisteme la grekajn templojn, kiel mi, kiu pli ol du jarojn 
pasis el la manoj de unu gvidisto en la manojn de alia? Ĉu vi 
estis sur Rodoso por vidi la lokon, kie staris la koloso? Ĉu vi 
vidis en Panopo, en Focido, la argilon, el kiu Prometeo formis 
la homojn, aŭ en Sparto la ovojn, portitajn de Ledo, aŭ en 
Atenoj la faman sarmatan kirason el ĉevalhufoj, aŭ la pokalon, fanditan laŭ la maldekstra mamo de Heleno? Ĉu vi vidis 
Aleksandrion, Memfison, la piramidojn, la haron de Izido, 
kiun ŝi elŝiris, priplorante Ozirison? Ĉu vi aŭdis la ĝemon de 
Memnono? La mondo estas vasta kaj ne ĉio finiĝas en Transtibro! Mi akompanos la cezaron, kaj poste, revenante, mi lin 
forlasos, ĉar tiu ĉi mia orhara nimfo deziras, ke ni kune oferu 
en Pafoso kolombojn al Cypria, kaj vi devas scii, ke kion ŝi 
deziras, tio fariĝas. 
-Mi estas via sklavino, - respondis Eunice. 
Kaj li apogis sian florkronitan kapon sur ŝian sinon kaj diris 
kun rideto: 
-Mi estas do sklavo de sklavino. Mi vin admiras, dia, de 
la piedoj ĝis la kapo. 
Poste li diris al Vinicius: 
-Veturu kun ni sur Cipron. Antaŭe tamen memoru, ke vi
devas vidi la cezaron. Malbone estas, ke ĝis nun vi lin ne vizitis; Tigellinus estas preta elprofiti tion kontraŭ vi. Li vere ne 
havas kontraŭ vi personan malamon, sed li ne povas vin ami 
almenaŭ tial, ke vi estas mia nevo... Ni diros, ke vi estis malsana. Ni devas priprensi, kion vi respondu, se li vin demandos pri Ligia. Plej bone svingu la manon kaj diru al li, ke ŝi 
estis ĉe vi, ĝis ŝi vin ektedis. Li tion komprenos. Diru al li ankaŭ, ke malsano retenis vin hejme, ke la febron pligrandigis 
la ĉagreno, ke vi ne povis esti en Neapolo kaj aŭdi lian kantadon, kaj la espero, ke vi lin aŭdos, helpis vian resaniĝon. Ne 
timu troigi. Tigellinus promesas, ke li elpensos por la cezaro 
ion ne nur grandiozan, sed ankaŭ frapan... Mi tamen timas, 
ke li min eble subfosos. Mi timas ankaŭ vian animstaton... 
-Ĉu vi scias, - diris Vinicius, - ke estas homoj, kiuj ne timas la cezaron kaj vivas tiel trankvile, kvazaŭ li tute ne ekzistus? 
-Mi scias, kiun vi nomos: la kristanojn. 
-Jes. Ili solaj... Kio estas dume nia vivo, se ne senĉesa 
timo? 
-Ne tedu min per viaj kristanoj. Ili ne timas la cezaron, ĉar 
li eble eĉ ne aŭdis pri ili; ĉiuokaze li nenion pri ili scias kaj ili 
gravas al li tiom, kiom velkintaj folioj. Sed mi diras al vi, ke tio 
estas ĝemulaĉoj, ke vi mem tion sentas kaj ke, se via naturo 
forpuŝas tiun instruon, tio estas ĝuste tial, ke vi sentas ilian 
maltaŭgecon. Vi estas homo el alia argilo, kaj tial ne tedu per 
ili vin mem kaj min. Ni scipovas vivi kaj morti, sed kion ili 
scipovas, oni ne scias. 
Viniciuson frapis tiuj ĉi vortoj kaj, reveninte hejmen, li komencis konsideri, ĉu efektive tiu boneco kaj kompatemo de 
la kristanoj ne pruvas maltaŭgecon de iliaj animoj. Ŝajnis al
li, ke homoj bravaj kaj harditaj ne povus tiel pardoni. Venis 
al li la penso, ke efektive tio ĉi estas eble la kaŭzo de la abomeno, kiun lia romana naturo sentas al tiu instruo. "Ni scipovas vivi kaj morti", - diris Petronius. kaj ili? Ili scipovas nur 
pardoni, sed komprenas nek veran amon, nek veran malamon.
ĈAPITRO XXX 
La cezaro, reveninte Romon, bedaŭris sian revenon, kaj 
post kelkaj tagoj li jam flamis denove per la deziro veturi en Aĥajon. Li eĉ eldonis edikton, en kiu li deklaris, ke lia 
foresto ne daŭros longe kaj ke la publikajn aferojn minacos 
pro tio nenia domaĝo. Poste, akompanata de la aŭgustanoj, 
inter kiuj troviĝis ankaŭ Vinicius, li iris sur Kapitolon oferdoni 
al la dioj por la feliĉa vojaĝo. Sed la duan tagon, kiam li vizitis laŭvice la sanktejon de Vesto, okazis akcidento, kiu sekvigis ŝanĝon de ĉiuj projektoj. Nero ne kredis je la dioj, sed li 
timis ilin, kaj precipe la mistera Vesto inspiris al li tian timon, 
ke je la vido de la diino kaj de la sankta fajro liaj haroj hirtiĝis 
subite pro timo, la dentoj kunpremiĝis, tremo trakuris liajn 
membrojn kaj li svenfalis en la brakojn de Vinicius, kiu hazarde staris tuj post li. Oni elportis lin senprokraste el la templo 
kaj transkondukis sur Palatinon, kie, kvankam lia farto baldaŭ 
tute reboniĝis, li ne forlasis la liton dum la tuta tago. Li deklaris ankaŭ, je granda miro de la ĉeestantoj, ke li decidis prokrasti por ia tempo la projekton de la forveturo, ĉar la diino 
mistere avertis lin kontraŭ la rapidemo. Horon poste oni jam 
publike anoncis al la popolo en tuta Romo, ke la cezaro, vidante la ĉagrenitajn vizaĝojn de la civitanoj, direktata de amo 
al ili, kiel patro de amo al siaj infanoj, restas kun ili por dividi iliajn ĝojojn kaj sorton. La popolo, ĝoja pro tiu decido kaj 
kune certa, ke la cirkludoj kaj disdonado de greno ne estos
preterlasitaj, amasiĝis grandare antaŭ la pordego de Palatino, 
eligante kriojn honore al la dia cezaro, dum tiu interrompis 
kubludadon, per kiu li amuzis sin kun la aŭgustanoj, kaj diris: 
-Jes! oni devis prokrasti; Egipto kaj la regado de Oriento, 
laŭ la aŭguro, ne povas pasi preter mi, do ankaŭ Aĥajo ne 
estos perdita. Mi ordonos trafosi la korintan istmon, kaj en 
Egipto ni konstruos tiajn monumentojn, ĉe kiuj la piramidoj 
ŝajnos infanaj ludiloj. Mi ordonos konstrui Sfinkson, sepfoje pli grandan ol tiu, kiu apud Memfiso rigardas en la dezerton, sed mi ordonos doni al ĝi mian vizaĝon. La postaj generacioj parolos nur pri tiu monumento kaj pri mi. 
-Vi jam konstruis al vi per la versaĵoj monumenton ne 
sepfoje, sed trioble sepfoje pli grandan ol la piramido de Ĥeopso, - diris Petronius. 
-Kaj per la kanto? - demandis Nero. 
-Bedaŭrinde! se oni kapablus konstrui al vi statuon, kiel 
la statuo de Memnono, kiu sonigus vian voĉon je sunleviĝo! 
La maroj ĉe la egiptaj bordoj svarmus eterne de ŝipoj, sur kiuj 
amasoj el la tri mondpartoj aŭskultus avide viajn kantojn. 
-Bedaŭrinde, kiu ĝin kapablos? - diris Nero. 
-Sed vi povas ordoni skulpti vin el bazalto, veturigantan 
kvadrigon. 
-Prave! mi faros tion! 
-Vi faros donacon al la homaro. 
-En Egipto mi ankaŭ edzinigos Lunon, kiu estas vidvino, 
kaj mi iĝos vera dio. 
-Kaj nin vi edzigos kun steloj, kaj ni formos novan konstelacion, kiu nomos sin la konstelacio de Nero. Viteliuson
tamen edziĝu kun Nilo, ke li naskigu hipopotamojn. Al Tigellinus donacu dezerton; li estos tiam reĝo de ŝakaloj... 
-Kaj kion vi destinas por mi? - demandis Vatinius. 
-Benu vin Apiso! Vi aranĝis al ni tiel grandiozajn ludojn 
en Benevento, ke ni ne povas malbondeziri al vi: kudru paron 
da ŝuoj por Sfinkso, kies piedegoj rigidiĝas de la noktaj rosoj, 
kaj poste vi kudros ŝuojn por la kolosoj, formantaj aleojn antaŭ la temploj. Ĉiu trovos tie konvenan okupon. Domitius 
Afer, ekzemple, kiel konata pro sia honesteco, estos trezoristo. Mi ŝatas aŭdi, cezaro, kiel vi revas pri Egipto, kaj ĉagrenas 
min, ke vi prokrastis la projekton de la vojaĝo. 
Sed Nero diris: 
-Viaj mortemaj okuloj nenion vidis, ĉar la dioj igas sin 
nevideblaj por kiuj ili volas. Sciu, ke kiam mi estis en la templo de Vesto, ŝi mem ekstaris apud mi kaj diris rekte en mian 
orelon: "Prokrastu la vojaĝon". Ĝi okazis tiel neatendite, ke mi 
teruriĝis, kvankam pro tiel evidenta zorgemo, kiun la dioj al 
mi montris, mi devus esti danka al ili. 
-Ni ĉiuj teruriĝis, - diris Tigellinus, - kaj la vestpastrino Rubria svenis. 
-Rubria! - diris Nero, - kiel neĝe blankan kolon ŝi havas. 
-Sed ŝi ruĝiĝas je via vido, dia cezaro... 
-Jes! ankaŭ mi tion rimarkis. Strange! Vestpastrino! Estas 
io dia en ĉiu vestpastrino, kaj Rubria estas tre bela. 
Ĉe tio Nero enpensiĝis momente, poste li demandis: 
-Diru al mi, kial Veston la homoj timas pli ol la aliajn 
diojn? Kio estas en tio? Jen min mem ekposedis timo, kvankam mi estas ĝia ĉefpastro. Mi nur memoras, ke mi falis dorsen kaj trafus sur la teron, se iu min ne subtenus. Kiu min 
subtenis? 
-Mi, - respondis Vinicius. 
-Ha, vi, "timinda Areso"? Kial vi ne estis en Benevento? 
Oni diris al mi, ke vi estis malsana, kaj efektive via vizaĝo 
estas ŝanĝita. Ha! mi aŭdis, ke Croto volis vin murdi? Ĉu tio 
estas vero? 
-Jes - kaj li rompis al mi la brakon: sed mi defendiĝis. 
-Per la rompita brako? 
-Helpis min unu barbaro, kiu estis pli forta ol Croto. 
Nero rigardis lin kun miro: 
-Pli forta ol Croto? Vi ŝercas! Croto estis la plej forta el ĉiuj 
homoj, kaj nun estas Sifax el Etiopujo. 
-Mi diras al vi, cezaro, kion mi vidis per la propraj okuloj. 
-Kie estas tiu perlo? Ĉu li ne iĝis Nemorena reĝo? 
-Mi ne scias, cezaro. Mi ne vidis lin plu. 
-Vi eĉ ne scias, el kiu nacio li estas? 
-Mi havis rompitan brakon, do mi povis de li nenion eldemandi. 
-Serĉu lin por mi kaj retrovu. 
Al tio Tigellinus diris: 
-Mi okupiĝos per tio. 
Sed Nero parolis plu al Vinicius: 
-Mi dankas vin, ke vi nin subtenis. Mi povus, falante, frakasi la kapon. Iam vi estis bona kamarado, sed de post la milito kaj la servado sub Corbulo vi iel sovaĝiĝis kaj mi vin malofte vidas. 
Poste, silentinte dum momento, li diris:
-Kiel fartas tiu knabino... tro mallarĝa en la koksoj... kiun 
vi amis kaj kiun mi forprenis por vi de la Aulusoj? 
Vinicius konfuziĝis, sed Petronius sammomente rapidis lin 
helpi: 
-Mi povas veti, sinjoro, - li diris, - ke li forgesis. Ĉu vi 
vidas lian konfuzon? Viniciusoj estas bonaj soldatoj, sed ankoraŭ pli bonaj virkokoj. Ili bezonas inaron. Punu lin por tio, 
sinjoro, kaj ne invitu lin al la festeno, kiun Tigellinus promesas al ni aranĝi je via honoro sur la lago de Agrippa. 
-Ne, mi ne faros tion. Mi fidas al Tigellinus, ke tie ĝuste 
inaro ne forestos. 
-Ĉu povus foresti haritoj, kie estos Amoro? - respondis 
Tigellinus. 
Sed Nero diris: 
-Enuo min turmentas! Laŭ la volo de la diino mi restis en 
Romo, sed mi ne povas tion elporti. Mi veturos Antiumon. Mi 
sufokiĝas en ĉi tiuj malvastaj strataĉoj, meze de ĉi tiuj ruini- 
ĝantaj domoj, meze de ĉi tiuj malpuraj anguloj. La malbonodora aero venas eĉ ĉi tien, en nian domon kaj en miajn ĝardenojn. Ha, se tertremo detruus Romon, se iu kolera dio samniveligus ĝin kun la tero, tiam mi montrus al vi, kiel oni devas konstrui la urbon, kiu estas la kapo de la mondo kaj mia 
sidejo. 
-Cezaro, - respondis Tigellinus, - vi diras: "se iu kolera 
dio detruus la urbon" - ĉu jes? 
-Jes. Kion do? 
-Ĉu vi ne estas dio? 
Nero svingis la manon kun esprimo de enuo, poste li diris: 
-Ni vidos, kion vi aranĝos al ni sur la lagoj de Agrippa.
Poste mi iros Antiumon. Vi ĉiuj estas malgrandaj, do vi ne 
komprenas, ke al mi estas bezonataj grandaj aferoj. 
Dirinte tion, li duonfermis la okulojn, komprenigante tiamaniere, ke li bezonas ripozon. Efektive la aŭgustanoj komencis disiri. Petronius eliris kun Vinicius kaj diris al li: 
-Vi do estas vokita partopreni en la amuzo. La Kuprobarba rezignis la vojaĝon, sed anstataŭ tio li diboĉos pli ol iam 
ajn, kaj mastrumos en la urbo kiel en la propra domo. Penu 
vi ankaŭ trovi en tiuj diboĉoj distron kaj forgeson. Je diablo! 
ni ja konkeris la mondon kaj ni rajtas amuziĝi. Vi, Marcus, 
estas tre bela knabo, kaj parte al tio mi atribuas la simpation, 
kiun mi havas al vi. Je la efeza Diano! se vi povus vidi viajn 
kunkreskantajn brovojn kaj vian vizaĝon, en kiu oni sentas la 
malnovan sangon de la kviritoj! Ili, la aliaj, aspektas apud vi 
kiel liberigitoj. Jes! Se tiu sovaĝa instruo ne malhelpus, Ligia 
estus hodiaŭ en via domo. Penu pruvi al mi ankoraŭ, ke ili ne 
estas malamikoj de la vivo kaj de la homoj... Ili traktis vin 
bone, do vi povas esti al ili danka, sed se mi estus en via loko, 
mi malamegus tiun instruon kaj serĉus volupton tie, kie oni 
povas ĝin trovi. Vi estas belega knabo, mi ripetas, kaj Romo 
abundegas je eksedzinoj. 
-Mi nur miras, ke ĉio tio vin ankoraŭ ne tedas? - respondis Vinicius. 
-Kiu ĝin diris al vi? Min tio tedas jam delonge, sed mi ne 
havas vian aĝon. Mi cetere havas aliajn plaĉojn, kiuj mankas 
al vi. Mi ŝatas librojn, kiujn vi ne ŝatas, mi ŝatas poezion, kiu 
vin enuigas, mi ŝatas vazojn, gemojn kaj multajn aliajn objektojn, kiujn vi ne rigardas, mi havas ofte doloron en la sakro, 
kiun vi ne havas, - fine mi trovis Eunicen, kaj vi trovis neniun similan... Mi sentas min kontenta hejme, meze de miaj
ĉefverkoj, kaj vin mi neniam faros estetikulo. Mi scias, ke mi 
trovos en la vivo nenion pli ol tion, kion mi trovis, vi mem ne 
scias, ke ĉiam vi ankoraŭ esperas kaj serĉas. Se la morto venus al vi subite, malgraŭ via tuta kuraĝo kaj malgraŭ ĉiuj mal- 
ĝojoj vi mortus kun miro, ke jam vi devas forlasi la mondon, 
dum mi akceptus ĝin kiel nepraĵon, kun tiu konvinko, ke ne 
ekzistas en la mondo tiaj fruktoj, kiujn mi ne gustumis. Mi ne 
rapidas, sed mi ankaŭ ne tro malrapidos, mi nur klopodos, ke 
ĝis la fino ĉirkaŭu min gajeco. Ekzistas en la mondo gajaj 
skeptikuloj. La stoikoj estas, laŭ mi, malsaĝaj, sed la stoikismo almenaŭ hardas la animojn, dum viaj kristanoj enkondukas en la mondon malĝojon, kiu estas tio en la vivo, kio pluvo en la naturo. Ĉi vi scias, kion oni diris al mi? - nome, ke 
dum la solenaĵoj, kiujn Tigellinus aranĝos, ĉe la bordoj de la 
lago de Agrippa staros publikejoj, kaj en ili estos kolektitaj 
virinoj el plej eminentaj familioj de Romo. Ĉu troviĝos eĉ ne 
unu sufiĉe bela por vin konsoli? Estos tie ankaŭ virgulinoj, 
kiuj unuafoje prezentiĝos al la mondo... kiel nimfoj. Tia estas nia roma imperio... Varme jam estas! La suda vento varmigos la akvon kaj ne pustuligos la nudajn korpojn. Kaj vi, 
Narcizo, sciu, ke troviĝos eĉ ne unu virino, kiu vin rezistus, 
eĉ ne unu - se ŝi eĉ estus vestpastrino. 
Vinicius komencis bati la kapon per la mano, kiel homo 
okupata senĉese per unu penso. 
-Jen la sorto, ke mi trafis ĝuste tiun solan... 
-Kaj kiu kaŭzis tion, ĉu ne la kristanoj? Sed la homoj, kies 
emblemo estas Kruco, ne povas esti aliaj. Aŭskultu min: Grekujo estis belega kaj ĝi kreis la saĝecon de la mondo, ni kreis 
la potencon, kaj kiel vi pensas, kion povas krei tiu instruo? Se
vi scias, klarigu al mi, ĉar, je Polukso, mi ne povas ĝin diveni. 
Vinicius movis la ŝultrojn. 
-Vi timas, kiel ŝajnas, ke mi iĝos kristano. 
-Mi timas, ke vi fuŝos vian vivon. Se vi ne scias esti greko, estu romano, regu kaj ĝuu la vivon. Niaj ekscesaĵoj tial 
havas certan sencon, ke estas en ili ĝuste tiu ĉi ideo. La Kuprobarban mi malestimas, ĉar li estas arlekeno-greko. Se li 
konsiderus sin romano, mi konfesus, ke li estas prava, permesante al si la ekscesaĵojn. Promesu al mi, ke se nun, reveninte hejmen, vi trovos tie iun kristanon, vi montros al li la 
langon. Se tio estos Glaucus la kuracisto, li eĉ ne miros. Ĝis la 
revido sur la lago de Agrippa.
ĈAPITRO XXXI 
Pretorianoj ĉirkaŭiris la boskojn, kreskantajn ĉe la bordoj de la lago de Agrippa, por ke tro grandaj amasoj da 
rigardantoj ne ĝenu la cezaron kaj liajn gastojn, ĉar oni jam 
ĝenerale parolis, ke ĉiu, kiu nur distingiĝis en Romo per riĉeco, saĝeco aŭ beleco, partoprenos en tiu festeno, kiu ne havis 
egalan en la historio de la urbo. Tigellinus volis rekompenci 
al la cezaro la perditan vojaĝon en Aĥajon, kune superi ĉiujn, kiuj iam ajn gastigis Neron, kaj pruvi al li, ke neniu scias 
lin tiel amuzi. Tiucele, estante ankoraŭ kun la cezaro en Neapolo kaj poste en Benevento, li faris jam preparojn kaj dissendis ordonojn, ke oni venigu el la plej malproksimaj ekstremoj de la mondo bestojn, birdojn, maloftajn figojn kaj kreskaĵojn, ne preterlasante vazojn kaj teksaĵojn, kiuj devis pligrandigi la brilon de la festeno. La plenumo de liaj ekscesaj 
planoj kostis enspezojn el la tutaj provincoj, sed tion la potenca favorato ne bezonis zorgi. Lia influo kreskis de tago al 
tago. Tigellinus ne estis ankoraŭ al Nero pli simpatia ol Petronius, sed li iĝis ĉiam pli necesa. Petronius senfine superis lin 
per mondaneco, intelekto, spriteco kaj sciis pli bone amuzi la 
cezaron per konversacio, sed, je sia malfeliĉo, li superis per 
tio ankaŭ la cezaron mem, pro kio li ekscitis lian jaluzon. Li 
ankaŭ ne sciis esti ĉiam obea instrumento kaj la cezaro timis 
lian opinion, kiam estis koncernataj la aferoj de gusto; dume 
kun Tigellinus li neniam sentis sin ĝenata. La titolo mem:
arbiter elegantiarum, kiun oni donis al Petronius, incitis la 
memamon de Nero, ĉar kiu devus ĝin havi, ĉu ne li, la cezaro? Tigellinus tamen havis tiom da prudento, ke li  konsciis 
siajn mankojn, kaj vidante, ke li povas konkuri nek kun Petronius, nek kun Lucanus, nek kun aliaj, kiujn distingis ĉu deveno, ĉu talentoj aŭ scio - li decidis ombrigi ilin per la subi- 
ĝeco de siaj servoj, kaj antaŭ ĉio per tia lukso, ke eĉ la imago de Nero estu de ĝi frapita. 
Li ordonis do pretigi la festenon sur grandega floso, konstruita el origitaj traboj. Ĝiaj randoj estis ornamitaj per mirindaj konkoj el la Ruĝa maro kaj el la Hinda oceano, brilantaj 
per la koloroj de perloj kaj de ĉielarko. La flankoj estis kovritaj per tufoj da palmoj, per boskoj da lotosoj kaj plenflorantaj rozoj, inter kiuj oni kaŝis fontanojn, ŝprucigantajn aromaĵojn, statuojn de dioj kaj orajn aŭ arĝentajn kaĝojn, plenajn de diverskoloraj birdoj. En la mezo levis sin grandega 
tendo, aŭ pli ĝuste, por ne ŝirmi la vidaĵon, nur tendosupro 
el siria purpuro, bazita sur arĝentaj kolonoj, kaj sube, kiel sunoj, brilis tabloj preparitaj por la festenanoj kaj ŝarĝitaj per 
aleksandriaj vitraĵoj, kristaloj, per vazoj simple netakseblaj, 
rabitaj en Italujo, Grekujo kaj Malgranda Azio. La floso, pro 
la kreskaĵoj amasigitaj sur ĝi simila al insulo kaj ĝardeno, estis 
ligita per ŝnuroj oraj kaj purpuraj kun boatoj, havantaj la formojn de fiŝoj, cignoj, mevoj kaj fenikopteroj, en kiuj ĉe koloraj remiloj sidis nudaj remistoj kaj remistinoj kun mirinde 
belaj formoj kaj vizaĝoj, kun haroj frizitaj laŭ la orienta maniero, aŭ plektitaj sub oraj retoj. Kiam Nero, alveninte kun 
Poppaea kaj la aŭgustanoj, surpaŝis la ĉefan floson kaj sidiĝis 
sub la purpura tendo, la boatoj moviĝis, la remiloj komencis 
bati la akvon, streĉiĝis la oraj ŝnuroj kaj la floso kun la festeno
kaj la gastoj komencis movi sin kaj rondnaĝi sur la lago. Ĉirkaŭe viciĝis aliaj boatoj kaj malgrandaj flosoj, plenaj de citristinoj kaj harpistinoj, kies rozkoloraj korpoj, bildantaj sin 
sur la bluo de la ĉielo kaj de la akvo kaj rebrilantaj de la oraj 
instrumentoj, ŝajnis sorbi en sin tiun bluon kaj tiujn brilojn, 
koloriĝi kaj flori kiel rozoj. 
El la apudbordaj boskoj, el strangaj konstruaĵoj, speciale 
starigitaj kaj kaŝitaj en la densaĵo, aŭdiĝis ankaŭ la sonoj de 
muziko kaj kanto. Resonis la ĉirkaŭaĵo, resonis la boskoj, eĥoj 
disportis la tonojn de kornoj kaj trumpetoj. La cezaro mem, 
havante unuflanke Poppaean, aliflanke Pythagorason, admiris kaj, precipe kiam inter la boatoj aperis junaj sklavinoj alivestitaj kiel sirenoj kovritaj per verdaj retoj, imitantaj skvamaron, li ne avaris laŭdojn al Tigellinus. Li rigardis tamen, laŭ 
sia kutimo, al Petronius, volante koni la opinion de la "arbitro"; tiu tamen sintenis indiferente kaj nur, rekte demandita, 
respondis: 
-Mi opinias, sinjoro, ke dek mil nudaj knabinoj impresas 
malpli ol unu. 
Al la cezaro tamen plaĉis la "naĝanto festeno", ĉar ĝi estis 
io nova. Oni servis cetere, kiel kutime, tiel eksterordinarajn 
manĝaĵojn, ke eĉ la imago de Apicius svenus je ilia vido, kaj 
vinojn en tiom da specoj, ke Otho, ĉe kiu oni servis da ili okdek, kaŝus sin sub la akvon pro honto, se li povus vidi tiun 
lukson. Al la tablo, krom virinoj, sidiĝis ekskluzive aŭgustanoj, inter kiuj Vinicius ombrigis ĉiujn per sia beleco. Iam lia 
fiero kaj vizaĝo konigis profesian soldaton, nun la internaj 
zorgoj kaj la fizika doloro, kiun li suferis, tiel ĉizis liajn trajtojn, kvazaŭ tuŝus ilin la delikata mano de majstra skulptisto. Lia vizaĝo perdis la iaman brunecon, restis al ĝi tamen la
oraj nuancoj de la numida marmoro. La okuloj iĝis pli grandaj, pli malgajaj. Nur lia torso konservis la iaman potencan 
formon, kvizaŭ kreita por kiraso, sed super tiu torso de legiano levis sin kapo de greka dio, aŭ almenaŭ de rafinita patricio, kaj subtila kaj grandioza. Petronius, dirante al li, ke neniu aŭgustanino povus nek volus al li rezisti, parolis kiel spertulo. Efektive ili rigardis lin ĉiuj, ne esceptanta Poppaean kaj 
la vestpastrinon Rubrian, kiu ĉeestis la festenon laŭ la deziro de la cezaro. 
Vinoj, glaciigitaj en neĝoj de montsuproj, baldaŭ varmigis 
la korojn kaj la kapojn de la festenanoj. El la apudborda densaĵo eliĝis ĉiam novaj boatoj, havantaj la formojn de cikadoj 
kaj libeloj. La blua spegulo de la lago aspektis kvazaŭ iu sur- 
ŝutus ĝin per florpetaloj aŭ kvazaŭ ĝin kovrus amaso da papilioj. Super la boatoj tie kaj ie levis sin kolomboj kaj aliaj 
birdoj el Hindujo kaj Afriko, alligitaj per arĝentaj kaj bluaj 
fadenoj aŭ ŝnuretoj. La suno jam estis trakurinta la pli grandan parton de la ĉielo, sed la tago, kvankam la festeno okazis en la komenco de majo, estis varma, eĉ brulanta. La lago 
balancis sin de la frapoj de la remiloj, kiuj batis la ondaron 
samtakte kun la muziko, sed en la aero ne spiris eĉ plej facila vento kaj la boskoj staris senmove, kvazaŭ ili aŭskultus kaj 
rigardus sorĉite tion, kio okazis sur la akvo. La floso rondnaĝis senĉese sur la lago, portante ĉiam pli ebriajn kaj pli bruantajn festenanojn. La festeno ne atingis ankoraŭ la mezon, 
kiam oni ne plu gardis la ordon, en kiu ĉiuj sidiĝis al la tablo. La cezaro mem donis la ekzemplon, ĉar leviĝinte, li ordonis al Vinicius, kiu kuŝis apud la vestpastrino Rubria, cedi la 
lokon, kaj, okupinte lian triclinium, li komencis ion flustri en 
ŝian orelon. Vinicius troviĝis apud Poppaea, kiu post momento etendis al li la brakon, petante, ke li rebuku ŝian malfiksi- 
ĝintan brakringon, kaj kiam li faris tion per iom tremantaj 
manoj, ŝi ĵetis al li el sub la longaj okulharoj rigardon kvazaŭ 
honteman kaj skuis sian oran kapon, ŝajne ion neante. Dume 
la suno iĝis pli granda, pli ruĝa kaj rulis malrapide trans la 
pintojn de la boskoj; la gastoj estis jam plejparte tute ebriaj. 
La floso naĝis nun proksime al la bordoj, sur kiuj, roŝze de, 
aroj da arboj kaj floroj, oni vidis grupojn da homoj, alivestitaj kiel faŭnoj aŭ satirusoj, ludantaj flutojn, ŝalmojn, tamburetojn, kaj grupojn da knabinoj prezentantaj nimfojn, driadojn kaj hamadriadojn. La krepusko venis fine meze de ebriaj 
krioj je la gloro de Luno, sonantaj el sub la tendo: tiam la boskoj eklumis per miloj da lampoj. El la publikejoj, starantaj ĉe 
la bordoj, ekfluis torentoj da lumo: sur la terasoj aperis novaj 
grupoj, ankaŭ nudaj, konsistantaj el edzinoj kaj filinoj de la 
plej eminentaj romanaj familioj. Per la voĉo kaj per malmodestaj gestoj ili komencis alvoki la festenanojn. La floso fine 
albordiĝis, la cezaro kaj la aŭgustanoj ĵetis sin en la boskojn, 
diskuris en la publikejojn, en tendojn kaŝitajn meze de la densaĵoj, en artefaritajn grotojn meze de fontoj kaj fontanoj. Frenezo ekregis ĉiujn; neniu sciis, kie perdiĝis la cezaro, kiu estas senatano, kiu kavaliro, kiu akrobato aŭ muzikisto. La satirusoj kaj faŭnoj komencis postkuri la nimfojn. Oni batis per 
tirsoj la lampojn por ilin estingi. Kelkajn partojn de la boskoj 
regis mallumo. Ĉie tamen oni aŭdis jen laŭtajn kriojn, jen 
ridojn, jen flustrojn, jen ekscititan spiradon de homaj brustoj. 
Romo efektive vidis ĝis tiam nenion similan. 
Vinicius ne estis malsobra kiel dum tiu festeno en la cezara 
palaco, kiun Ligia ĉeestis, sed lin ankaŭ ensorĉis kaj ebriigis 
la vido de ĉio, kio okazis, kaj fine kaptis lin avido je volupto.
Ĵetinte sin en la arbaron, li kuris kun la aliaj, serĉante, kiu el 
la driadoj ŝajnos al li plej bela. Ĉiumomente novaj aroj da ili, 
kantante kaj kriante, kuris preter li, pelataj de faŭnoj, satirusoj, senatanoj, kavaliroj kaj de resonoj de la muziko. Ekvidinte fine aron da knabinoj, kondukatan de unu, alivestita kiel 
Diano, li saltis al ili, volante rigardi de pli proksime la diinon, 
kaj subite la koro haltis en lia brusto. Ĉar ŝajnis al li, ke en la 
diino, kronita per luno, li rekonas Ligian. 
Ili dume ĉirkaŭis lin per freneza dancrondo, kaj post momento, volante lin videble instigi al persekuto, diskuris, kiel 
aro da kapreolinoj. Sed li restis loke, kun batanta koro, sen 
spiro, ĉar kvankam li ekkonis, ke la Diano ne estis Ligia kaj de 
proksime eĉ ŝin ne similis, la tro forta impreso senigis lin de 
la fortoj. Subite ekregis lin sopiro je Ligia, sopiro tiel senlima, 
kian li spertis neniam en la vivo, kaj la amo al ŝi fluis per 
nova, grandega ondo en lian bruston. Neniam ŝi ŝajnis al li pli 
kara, pli ĉasta kaj pli adorinda ol en tiu ĉi arbaro de diboĉo 
kaj de freneza malĉasto. Antaŭ momento li mem volis trinki 
el ĉi tiu pokalo kaj partopreni tiun ĉi orgion de volupto kaj 
senhonto, nun kaptis lin malplaĉo kaj abomeno. Li sentis, ke 
lin sufokas abomeno, ke lia brusto bezonas aeron kaj la okuloj stelojn, ne vualitajn de la densaĵo de tiu terura arbaro, kaj 
li decidis forkuri. Sed apenaŭ li ekiris, ekstaris antaŭ li virina 
figuro kun kapo ĉirkaŭvolvita per vualo, kaj, apoginte la manojn sur liaj ŝultroj, komencis flustri, ĉirkaŭverŝante per varmega spiro lian vizaĝon: 
-Mi amas vin!... Venu! Neniu nin vidos, rapidu! 
Vinicius vekiĝis, kvazaŭ el dormo: 
-Kiu vi estas? 
Sed ŝi apogis sin sur li per la brusto kaj komencis insisti:
-Rapidu! Rigardu, solece estas ĉirkaŭe, kaj mi vin amas! 
Venu! 
-Kiu vi estas? - ripetis Vinicius. 
-Divenu!... 
Dirinte tion, ŝi alpremis tra la vualo la buŝon al lia buŝo, 
tirante al si samtempe lian kapon, ĝis fine, kiam ekmankis al 
ŝi la spiro, ŝi detiris de li la vizaĝon. 
-La nokto de amo! la nokto de volupto! - ŝi parolis, rapide kaptante la aeron. - Hodiaŭ estas permesite!... Prenu 
min! 
Sed tiu kiso brulvundis Viniciuson kaj inspiris al li novan 
abomenon. Lia animo kaj koro estis for kaj en la tuta mondo 
ekzistis por li neniu, krom Ligia. 
Do, forŝovinte per la mano la vualitinon, li diris: 
-Kiu ajn vi estas, mi amas alian kaj mi ne volas vin. 
Tiam ŝi mallevis al li la kapon: 
-Levu la vualon... 
Sed en la sama momento ekbruetis la folioj de proksimaj 
mirtoj; la vualitino malaperis kiel sonĝa bildo, nur de malproksime aŭdiĝis ŝia rido, iel stranga kaj malbonaŭgura. 
Petronius ekstaris antaŭ Vinicius. 
-Mi aŭdis kaj vidis, - li diris. 
Kaj Vinicius respondis: 
-Ni iru for!... 
Ili foriris. Ili preterpasis la brile lumigitajn publikejojn, la 
boskon, vicon de surĉevalaj pretorianoj kaj retrovis la portilojn. 
-Mi kuniros al vi, - diris Petronius. 
Kaj ili sidiĝis kune. Sed envoje ambaŭ silentis. Nur kiam ili 
troviĝis en la domo de Vinicius, en la atrium, Petronius diris:
-Ĉu vi scias, kiu ŝi estis? 
-Rubria? - demandis Vinicius, ektreminte pro la nura 
penso, ke Rubria estis vestpastrino. 
-Ne. 
-Do kiu? 
-La fajro de Vesto estas malsanktigita, ĉar Rubria estis 
kun la cezaro. Sed kun vi parolis... 
Kaj li finis ankoraŭ pli mallaŭte: 
-La diva aŭgustino. 
Sekvis momento da silento. 
-La cezaro, - diris Petronius, - ne sciis kaŝi de ŝi sian pasion al Rubria, do ŝi volis eble venĝi, kaj mi malhelpis ŝin, ĉar 
se vi, rekoninte la aŭgustinon, rifuzus al ŝi, vi estus nerevokeble perdita: vi, Ligia, kaj eble mi ankaŭ. 
Sed Vinicius eksplodis: 
-Mi havas jam sufiĉe! Tedas min jam Romo, la cezaro, la 
festenoj, la aŭgustino, Tigellinus kaj vi ĉiuj! Mi sufokiĝas! mi 
ne povas tiel vivi! mi ne povas! Vi komprenas! 
-Vi perdas la prudenton, juĝon, mezuron! Vinicius! 
-Mi amas ŝin solan en la mondo! 
-Kio do? 
-Do mi ne volas alian amon, mi ne volas vian vivon, viajn 
festenojn, vian senhonton kaj viajn krimojn! 
-Kio okazas kun vi? Ĉu vi estas kristano? 
Kaj la juna viro ĉirkaŭprenis la kapon per la manoj kaj komencis ripeti, kvazaŭ kun malespero: 
-Ankoraŭ ne! Ankoraŭ ne!
ĈAPITRO XXXII 
Petronius foriris hejmen, movante la ŝultrojn kaj tre malkontenta. Nun li ankaŭ rimarkis, ke li kaj Vinicius ĉesis 
kompreni sin reciproke kaj ke iliaj animoj tute disiĝis. Iam 
Petronius havis grandegan influon je la juna soldato. Li estis 
en ĉio lia modelo kaj ofte kelkaj liaj ironiaj vortoj sufiĉis por 
Viniciuson de io deturni aŭ al io instigi. Nun restis el tiu influo nenio, tiagrade, ke Petronius ne provis eĉ la antaŭajn 
rimedojn, sentante, ke lia spriteco kaj ironio deglitos senefike de la novaj tavoloj, kiujn sur la animon de Vinicius metis 
la amo kaj konatiĝo kun la nekomprenebla kristana mondo. 
La sperta skeptikulo komprenis, ke li perdis la ŝlosilon al tiu 
animo. Tio inspiris al li malkontentecon kaj eĉ timon, kiun 
ankoraŭ plifortigis la okazoj de la lasta nokto. "Se ĝi estas 
flanke de la aŭgustino ne pasema deziro, sed pli daŭra pasio," 
- pensis Petronius, - "tiam okazos unu el la du: aŭ Vinicius ŝin ne rezistos kaj povos perei pro iu ajn trafo, aŭ, kio nun 
estas pri li pli kredebla, li rezistos; tiuokaze li sendube pereos, 
kaj kun li eble mi ankaŭ, almenaŭ tial, ke mi estas lia parenco kaj ke la aŭgustino, direktinte sian malamikecon al la tuta 
familio, transĵetos sian influon sur la pesilteleron de Tigellinus." Kaj tiel estis malbone, kaj alie. Petronius estis homo 
kuraĝa kaj ne timis la morton, tamen, atendante de ĝi nenion, 
li ne volis ĝin elvoki. Post longa pripensa li decidis fine, ke plej 
bone kaj plej sendanĝere estos vojaĝigi Viniciuson for el
Romo. Ha! se li povus krome doni al li Ligian kiel vojaĝan 
donacon, li farus tion kun plezuro. Sed eĉ sen tio li esperis, ke 
ne estos al li tre malfacile inklinigi Viniciuson al forveturo. 
Tiam li diskonigus sur Palatino famon pri malsano de Vinicius kaj forturnus la danĝeron tiel de li, kiel de si mem. La 
aŭgustino finfine ne sciis, ĉu li estis rekonita de Vinicius; ŝi 
povis supozi, ke ne, do ŝia memamo ĝis nun ne multe suferis. Alie povus tamen okazi en la estonteco, kaj kontraŭ tio 
oni devis antaŭagi. Petronius deziris antaŭ ĉio ĝisatendi pli 
konvenan tempon, ĉar li komprenis, ke se la cezaro foje iros 
Aĥajon, tiam Tigellinus, kiu el la aferoj de la arto komprenis 
nenion, troviĝos sur la dua plano kaj perdos sian influon. En 
Grekujo Petronius estis certa pri venko kontraŭ ĉiuj rivaloj. 
Dume li decidis atenti Viniciuson kaj inklinigi tiun al vojaĝo. Dum dekkelkaj tagoj li eĉ pensis pri tio, ke se li havigus 
de la cezaro edikton, ekzilantan la kristanojn el Romo, Ligia 
forlasus ĝin kune kun la aliaj konfesantoj de Kristo, kaj Ligian 
sekvus Vinicius. Tiam persvadoj ne estus por li bezonataj. Ja 
antaŭ ne tre longa tempo, kiam la judoj komencis tumulti pro 
malamo kontraŭ la kristanoj, la cezaro Claudius, ne sciante 
distingi la unuajn de la aliaj, ekzilis la judojn. Kial do Nero ne 
ekzilu la kristanojn? Estus pli da loko en Romo. Petronius 
post tiu "naĝanta festeno" vidis ĉiutage Neron sur Palatino 
kaj en aliaj domoj. Sugesti al li similan penson estus facile, ĉar 
Nero neniam kontraŭstaris al persvadoj, kaŭzantaj al iu pereon aŭ malutilon. Post matura pripenso Petronius pretigis en 
la kapo la tutan planon. Nome, li aranĝos ĉe si festenon kaj 
dum tiu festeno li inklinigos la cezaron eldoni la edikton. Li 
eĉ esperis, ke sendube al li la cezaro konfidos la plenumon. 
Tiam li foririgus Ligian kun ĉiuj konsideroj, ŝuldataj al la
amatino de Vinicius, ekzemple en Bajojn, kaj tie ili amu unu 
la alian kaj amuzu sin per la kristanismo, kiom plaĉos al ili 
Dume li vizitis Viniciuson ofte, unue tial, ke malgraŭ la 
tuta romana egoismo li ne povis seniĝi de amo al li, due, por 
inklinigi lin forvojaĝi. Vinicius ŝajnigis sin malsana kaj ne 
montriĝis sur Palatino, kie naskiĝis ĉiutage aliaj projektoj. 
Unu tagon fine Petronius aŭdis el la buŝo de la cezaro mem, 
ke li nepre veturos post tri tagoj Antiumon, kaj la sekvintan 
tagon li iris sciigi tion al Vinicius. 
Sed tiu montris al li liston de personoj, invititaj en Antiumon, kiun matene alportis al li liberigito de la cezaro. 
-Estas sur ĝi mia nomo, - li diris, - kaj estas ankaŭ la via. 
Reveninte, vi trovos hejme saman liston. 
-Se mi ne estus inter la invititoj, - respondis Petronius, 
- tio signifus, ke mi devas morti, kaj mi ne supozas, ke tio 
okazos antaŭ la vojaĝo en Aĥajon. Tie mi estos tro bezonata 
al Nero. 
Poste, trarigardinte la liston, li diris: 
-Apenaŭ ni revenis Romon, ni ĝin devas denove forlasi 
kaj treni nin en Antiumon. Sed ni devas, ĉar ŝi estas ne nur 
invitoj sed kune ordono. 
-Kaj se iu ne obeus? 
-Li ricevus alispecan alvokon: ke li iru vojaĝon multe pli 
longan, tiun, de kiu oni ne revenas. Kiel domaĝe, ke vi ne 
obeis mian konsilon kaj ne forveturis, dum estis ankoraŭ 
tempo. Nun, vi devas iri Antiumon. 
-Nun mi devas iri Antiumon... Rigardu, en kia tempo ni 
vivas kaj kiel malnoblaj sklavoj ni estas. 
-Ĉu vi tion nur hodiaŭ rimarkis? 
-Ne, sed vidu, vi argumentis, ke la kristana instruo estas
malamiko de la vivo, ĉar ĝi metas sur ĝin katenojn. Sed ĉu 
povas esti katenoj pli pezaj ol tiuj, kiujn ni portas? Vi diris: 
Grekujo kreis la saĝecon kaj belecon kaj Romo la potencon. 
Kie estas nia potenco? 
-Voku al vi Chilon. Filozofado tute ne logas min hodiaŭ. 
Je Herkulo! ne mi kreis tiun ĉi tempon kaj ne mi respondas 
por ĝi. Ni parolu pri Antiumo. Sciu, ke tie atendas vin granda danĝero kaj ke pli bone estus eble por vi provi viajn fortojn kontraŭ tiu Ursus, kiu sufokis Croton ol tien iri, tamen 
vi ne povas ne iri. 
Vinicius senzorge svingis la manon kaj diris: 
-Danĝero! Ni ĉiuj vadas en la mallumo de morto, kaj ĉiumomente alia kapo profundiĝas en tiun mallumon. 
-Ĉu mi nomu al vi ĉiujn, kiuj havis iom da prudento kaj 
tial, malgraŭ la tempoj de Tiberius, Caligula, Claudius kaj Nero ĝisvivis la aĝon de okdek aŭ naŭdek jaroj? Servu al vi kiel 
ekzemplo jen tiu Domitius Afer. Li maljuniĝis trankvile, kvankam dum la tuta vivo li estis ŝtelisto kaj kanajlo. 
-Eble tial! eble ĝuste tial! - respondis Vinicius. Poste li 
komencis trarigardi la liston kaj diris: 
-Tigellinus, Vatinius, Sextus Africanus, Aquillinus Regulus, Suilius Nerulinus, Eprius Marcellus kaj tiel plu! kia kolekto de sentaŭguloj kaj friponoj! Kaj oni pensu nur, ke ĝi regas 
la mondon! Ĉu ne pli konvenus al ili porti tra urbetoj iun 
egiptan aŭ sirian idolon, muzikaĉi per sistrae kaj perlabori la 
panon per aŭgurado aŭ ŝnursaltado? 
-Aŭ prezenti dresitajn simiojn, kalkulantajn hundojn, aŭ 
azenon, blovantan en fluton, - aldonis Petronius. - Ĉio tio 
estas vera, sed ni parolu pri io pli grava. Streĉu vian atenton 
kaj aŭskultu min: mi rakontis sur Palatino, ke vi estas malsana
kaj ne povas fortasi la domon, dume via nomo troviĝas tamen 
sur la listo, kio pruvas, ke iu ne kredis miajn rakontojn kaj 
speciale zorgis pri via invito. Por Nero tio estas tute indiferenta, ĉar vi estas por li soldato, kun kiu oni povas babili eventuale pri cirkaj vetkuroj, sed kiu pri la poezio kaj muziko havas nenian ideon. La figurigon de via nomo sur la listo prizorgis do verŝajne Poppaea, kaj tio signifas, ke ŝia pasio al vi ne 
estis pasema deziro, kaj ke ŝi volas vin konkeri. 
-Kuraĝa aŭgustino ŝi estas! 
-Kuraĝa, vere, ĉar ŝi povas sin pereigi nesaveble. Inspiru 
al ŝi Venuso plej baldaŭ alian amon, sed kiel longe ŝi deziras 
vin, vi devas agi kun ĉia singardo. Al la Kuprobarba ŝi jam 
komencas esti indiferenta; li preferas nun jam Rubrian aŭ 
Pythagorason, sed pro la nura memamo li venĝus kontraŭ vi 
ambaŭ plej terure. 
-En la bosko mi ne sciis, ke al mi parolas la aŭgustino, sed 
vi ja subaŭskultis kaj vi scias, kion mi respondis al ŝi: ke mi 
amas alian kaj ke mi ŝin ne volas. 
-Kaj mi admonas vin je ĉiuj subteraj dioj, ne perdu tiun 
reston de la prudento, kiun la kristanoj lasis al vi. Kiel oni 
povas heziti, havante elekton inter pereo verŝajna kaj certa? 
Ĉu mi ne diris jam al vi, ke se vi vundus la memamon de la 
aŭgustino, vi estus perdita nesaveble? Je Hadeso! Se la vivo 
vin tedas, prefere tuj distranĉu viajn vejnojn aŭ ĵetu vin sur 
glavon, ĉar se vi ofendos Poppaean, povas vin trafi morto malpli facila. Iam estis pli agrable paroli kun vi! Kio ĝuste vin 
ĝenas? Ĉu vi ion perdos pro tio? Ĉu ĝi malhelpos al vi ami 
vian Ligian? Memoru, krome, ke Poppaea vidis ŝin sur Palatino kaj ne estos al ŝi malfacile diveni, pro kiu vi rifuzas tiel
altan favoron. Kaj tiam ŝi retrovos Ligian, eĉ sub la tero. Vi 
pereigos ne nur vin mem, sed ankaŭ Ligian - vi komprenas? 
Vinicius aŭskultis, kvazaŭ pensante pri io alia, fine li diris: 
-Mi devas ŝin vidi. 
-Kiun? Ligian? 
-Ligian. 
-Ĉu vi scias, kie ŝi estas? 
-Ne. 
-Do vi komencos ree serĉi ŝin en malnovaj tombejoj kaj 
en Transtibro? 
-Mi ne scias, sed mi devas ŝin vidi. 
-Bone. Kvankam ŝi estas kristanino, montriĝos eble, ke ŝi 
estas pli prudenta ol vi, kaj montriĝos sendube, se ŝi ne volas vian pereon. 
Vinicius movis la ŝultrojn. 
-Ŝi savis min el la manoj de Ursus. 
-Tiuokaze rapidu, ĉar la Kuprobarba ne prokrastos la forveturon. Mortverdiktojn li povas eldoni ankaŭ el Antiumo. 
Sed Vinicius ne aŭskultis. Okupis lin unu sola penso: vidi 
Ligian, do li komencis mediti pri la rimedoj. 
Dume okazis cirkonstanco, kiu povis forigi ĉiujn malfacilaĵojn. Nome, la sekvantan tagon neatendite venis al li Chilo. 
Li venis mizera kaj ĉifonvestita, kun signoj de malsato sur 
la vizaĝo, en disŝirita vestaĉo, tamen la servistoj, al kiuj antaŭe estis ordonite enlasi lin je ĉiu horo de tago kaj nokto, ne 
kuraĝis lin reteni, tiel ke li iris rekte en la atrium kaj, ekstarinte antaŭ Vinicius, diris: 
-La dioj donu al vi senmortecon kaj dividu kun vi la regadon de la mondo. 
Venicius en la unua momento sentis la deziron ordoni puŝi
lin ekster la pordon. Sed venis al li la penso, ke eble la greko 
scias ion pri Ligia, kaj la scivolo venkis lian abomenon. 
-Ĉu estas vi? - li demandis. - Kio okazas kun vi? 
-Malbona estas mia sorto, filo de Jovo, - respondis Chilo. - La vera virto estas komercaĵo, pri kiu neniu hodiaŭ demandas, kaj vera saĝulo devas esti kontenta eĉ pro tio, se 
unufoje en kvin tagoj li havas sufiĉe da mono por aĉeti ĉe 
buĉisto ŝafan kapon, kiun li ĉirkaŭmordas en mansardo, 
trinketante ĉe tio siajn larmojn. Ha, sinjoro! Ĉion, kion vi al 
mi donis, mi elspezis por libroj ĉe Atractus, kaj poste oni min 
priŝtelis, ruinigis; la sklavino, kiu devis skribi mian scion, forkuris, kunprenante la reston de tio, per kio min favoris via 
malavareco. Mizera mi estas, sed mi ekpensis: al kiu mi iru, 
se ne al vi, Serapiso, kiun mi amas, adoras kaj por kiu mi riskis la vivon? 
-Por kio vi venas kaj kion vi alportas? 
-Mi venas por helpo, Baalo, kaj mi alportas al vi mian mizeron, miajn larmojn, mian amon kaj fine informojn, kiujn mi 
kolektis pro amo al vi. Ĉu vi memoras, sinjoro, kion mi diris 
al vi antaŭ certa tempo, ke mi vendis al la sklavino de la dia 
Petronius unu fadenon el la zoneto de Venuso el Pafoso?... 
Mi informiĝis, ĉu tio helpis al ŝi, kaj vi, filo de Suno, kiu scias, kio okazas en la domo de Petronius, scias ankaŭ, kio estas tie Eunice. Mi havas ankoraŭ unu tian fadenon. Mi ĝin 
konservis por vi, sinjoro. 
Ĉi-momente li interrompis, rimarkinte koleron, ŝvelantan 
en la brovoj de Vinicius, kaj, volante antaŭi la eksplodon, li 
diris rapide: 
-Mi scias, kie loĝas la dia Ligia, mi montros al vi, sinjoro, 
la domon kaj la strateton.
Vinicius subpremis la emocion, kiun kaŭzis al li tiu novaĵo, 
kaj diris: 
-Kie ŝi estas? 
-Ĉe Linus, maljuna kristana pastro. Ŝi estas ĉe li kune kun 
Ursus, kaj tiu ĉi, kiel antaŭe, laboras ĉe la muelisto, kiu nomas 
sin, kiel via dispensator, sinjoro, Demas... Jes, Demas!... Ursus laboras nokte, do, ĉirkaŭiginte nokte la domon, oni lin ne 
renkontos... Linus estas maljuna... kaj hejme, krom ili, estas 
ankoraŭ nur du aĝaj virinoj. 
-De kie vi scias ĉion tion? 
-Vi memoras, sinjoro, ke la kristanoj havis min en siaj manoj kaj... ŝparis ŝin. Glaucus eraris, vere, kredante, ke mi estas la kaŭzo de liaj malfeliĉoj, sed nek kredis tion, kompatindulo, nek kredas ĝis nun - tamen ili min ŝparis! Ne miru do, 
sinjoro, ke dankemo plenigis mian koron. Mi estas homo el 
la malnovaj, pli bonaj tempoj. Mi do pensis: ĉu mi forgesu 
miajn amikojn kaj bonfarintojn? Ĉu mi ne estus ŝtonkora, se 
mi ne demandus pri ili, ne informiĝus, kio kun ili okazas, kiel 
ili fartas, kaj kie ili loĝas? Je la pesinusa Cibelo! ne mi estas 
kapabla al tio. Komence detenis min la timo, ke ili povus miskompreni miajn intencojn. Sed la amo, kiun mi havas al ili, 
montriĝis pli granda ol la timo, kaj precipe kuraĝigis min tiu 
ilia facileco en pardonado de ĉiuj malbonagoj. Antaŭ ĉio mi 
tamen pensis pri vi, sinjoro. Nia lasta militiro finiĝis malvenke, kaj ĉu tia filo de Fortuno povas paciĝi kun tiu ĉi penso? Do 
mi preparis por vi venkon. La domo staras aparte. Vi povas 
ordoni al viaj sklavoj ĉirkaŭigi ĝin tiel, ke eĉ muso el ĝi ne 
forŝteligu. Ho sinjoro, sinjoro! de vi sola dependas, ke ankoraŭ la hodiaŭan nokton tiu grandanima reĝidino troviĝu en
via domo. Sed se tio okazos, pensu, ke kunhelpis tion la tre 
malriĉa kaj malsata filo de mia patro. 
La sango fluis en la kapon de Vinicius. La tento refoje ekskuis lian tutan estaĵon. Jes! tio estis rimedo, kaj ĉifoje tute 
certa. Se li foje havos Ligian ĉe si, kiu kapablos ŝin de li forpreni? Se li foje igos Ligian sia amatino, kion alian ŝi povos 
fari ol resti lia amatino por ĉiam? Kaj pereu tiam ĉiuj instruoj! Kion tiam signifos por li la kristanoj kun sia kompatemo 
kaj malserena kredo? Ĉu ne estas tempo forskui de si ĉion 
tion? ĉu ne estas tempo komenci vivi, kiel ĉiuj vivas? Kion 
poste faros Ligia, kiel ŝi pacigos sian sorton kun la instruo, 
kiun ŝi konfesas, tio ankaŭ estas malpli grava. Tiuj aferoj ne 
gravas! Antaŭe ŝi estos lia, kaj ŝi estos lia eĉ jam hodiaŭ. Kaj 
tio ankaŭ estas demando, ĉu ŝia animo persistos ĉe tiu instruo 
kontraŭ tiu mondo nova por ŝi, kontraŭ la volupto kaj ekstazoj, al kiuj ŝi devos subiĝi? Kaj ĝi povas okazi jam en tiu ĉi 
nokto. Sufiĉas reteni Chilon kaj doni je la krepusko la ordonojn. Kaj poste - ĝojo sen fino! "Kio estis mia vivo?" - pensis Vinicius, - "suferado, nesatigita pasio kaj farado de sen- 
ĉesaj demandoj al mi mem - sen respondoj." Tiel ĉio estos 
tranĉita kaj finita. Li rememoris vere, ke li promesis al ŝi ne 
levi kontraŭ ŝin la manon. Sed je kio li ĵuris? Ne je la dioj, ĉar 
li ne plu kredis je ili, ne je Kristo, ĉar je Kristo li ankoraŭ ne 
kredis. Cetere, se ŝi sentos sin ofendita, li edzinigos ŝin kaj tiel 
rekompencos al ŝi la ofendon. Jes, al tio li sentas sin devigita, ĉar li ja ŝuldas al ŝi la vivon. Ĉe tio li rememoris la tagon, 
en kiu li enfalis kun Croto en ŝian rifuĝejon; li rememoris la 
pugnegon de Ursus levitan super si kaj ĉion, kio sekvis poste. Li vidis ŝin denove, klinitan super lia lito, vestitan per sklavina vesto, belegan kiel diino bonfara kaj adorata. Liaj okuloj malgraŭvole direktiĝis al la lararium kaj al tiu kruceto, kiun 
ŝi lasis al li, forirante. Ĉu ĉion tion li repagos al ŝi per nova 
atenco? Ĉu li trenos ŝin je la haroj en la cubiculum, kiel sklavinon? Kaj kiel li scios tion fari, se li ne nur avidas, sed ankaŭ 
amas ŝin, kaj li amas ŝin ĝuste pro tio, ke ŝi estas tia, kia ŝi 
estas? Kaj subite li eksentis, ke ne sufiĉos al li havi ŝin en sia 
hejmo, ne sufiĉos kapti ŝin perforte en la brakojn, kaj ke lia 
amo jam volas ion pli, nome ŝian konsenton, ŝian amon kaj 
ŝian animon. Benita estos ĉi tiu tegmento, se ŝi venos sub ĝin 
propravole, benita estos tiu momento, benita la tago, benita 
la vivo. Tiam la feliĉo de ili ambaŭ estos kiel senlima maro kaj 
kiel la suno. Sed forkapti ŝin perforte signifus mortigi por 
ĉiam tian feliĉon, kaj kune detrui, malpurigi kaj malsanktigi 
tion, kio estas la plej kara kaj sole amata en lia vivo. 
Teruro traigis lin nun je la nura penso pri tio. Li turnis la 
okulojn al Chilo, kiu, rigardante lin, ŝovis la manon sub sian 
vestaĉon kaj gratis sin maltrankvile; poste traigis lin neesprimebla abomeno kaj deziro piedpremi tiun iaman helpanton, kiel oni piedpremas fian vermon aŭ venenan serpenton. 
Post momento li jam sciis, kion li devas fari. Sed, konante en 
nenio mezuron kaj sekvante la impulson de sia severa romana naturo, li turnis sin al Chilo kaj diris: 
-Mi ne faros tion, kion vi al mi konsilas, por ke vi tamen 
ne foriru sen rekompenco, kiun vi meritas, mi ordonos doni 
al vi tricent batojn en la doma ergastulum. 
Chilo paliĝis. En la bela vizaĝo de Vinicius estis tiom da 
malvarma kolero, ke li ne povis eĉ momente esperi, ke la promesita rekompenco estis nur kruela ŝerco. 
Do li ĵetis sin en unu momento sur la genuojn kaj fleksi- 
ĝinte, komencis ĝemi per interrompata voĉo:
-Kiel do, persa reĝo? pro kio? Piramido da indulgo! koloso 
da kompatemo! pro kio?... Mi estas maljuna, malsata, mizera 
... Mi servis vin... Tiel vi repagas al mi? 
-Kiel vi al la kristanoj, - respondis Vinicius. Kaj li vokis, 
ke venu la dispensator 
Sed Chilo saltis al liaj piedoj kaj, ĉirkaŭpreninte ilin konvulsie, vokis ankoraŭ kun vizaĝo, kovrita de morta paleco: 
-Sinjoro, sinjoro!... Mi estas maljuna! kvindek, ne tri cent 
... Kvindek sufiĉos! Cent, ne tricent... Kompatu! kompatu! 
Vinicius forpuŝis lin per la piedo kaj eldiris la ordonon. En 
unu sekundo post la dispensator eniris du fortaj kvadoj, kiuj, 
kaptinte Chilon je la restaĵo de lia haroj, volvis ĉirkaŭ lia kapo 
lian propran mantelaĉon kaj trenis lin en la ergastulum. 
-En la nomo de Kristo!... - kriis la greko en la pordo de 
la koridoro. 
Vinicius restis sola. La eldonita ordono stimulis kaj vigligis 
lin. Dume li penis kolekti la diskurintajn pensojn kaj reordigi ilin. Li sentis grandan malpliiĝon de sia premiteco kaj la 
venko, kiun li atingis kontraŭ si mem, plenigis lin per espero. Ŝajnis al li, ke li faris ian grandan pagon al Ligia kaj ke 
devas lin trafi por tio ia rekompenco. En la unua momento ne 
venis al li eĉ la penso, kiel grandan maljustaĵon li faris al Chilo, kaj ke li ordonis lin skurĝi pro la samo, pro kio li antaŭe 
rekompencis la grekon. Lia naturo estis ankoraŭ tro romana, 
ke li sentu fremdan doloron kaj ke li okupu sian atenton per 
unu mizera greko. Se li eĉ pensus pri tio, li kredus, ke li agis 
prave, ordonante puni la malnoblulon. Sed li pensis pri Ligia 
kaj parolis al ŝi: mi ne pagos al vi malbonon por la bono, kaj 
kiam vi ekscios iam, kiel mi traktis tiun, kiu volis min instigi 
levi kontraŭ vin la manon, vi estos al mi danka pro tio. Ĉe tio
li tamen konsideris, ĉu Ligia aprobus lian agon rilate al Chilo? La kristana instruo, kiun li konfesas, ordonas ja pardoni; 
la kristanoj pardonis ja al la mizerulo, kvankam ili havis pli 
gravajn motivojn por venĝi. Nur tiam resonis en lia animo la 
ekkrio: "en la nomo de Kristo!" Li rememoris, ke per simila 
ekkrio Chilo liberiĝis el la manoj de la ligo, kaj li decidis forindulgi al li la reston de la puno. 
Tiucele li estis ĝuste ordononta, ke venu la dispensator, 
kiam tiu mem ekstaris antaŭ li kaj diris: 
-Sinjoro, la maljunulo svenis, kaj eble mortis. Ĉu mi ordonu skurĝi lin plu? 
-Rekonsciigu lin kaj venigu al mi. 
La estro de la atrium malaperis post la kurteno, sed la rekonsciigado ne estis videble facila, ĉar Vinicius atendis ankoraŭ dum longa tempo kaj komencis jam malpacienci, kiam 
fine la sklavoj enkondukis Chilon kaj je signo, donita de Vinicius, mem ili foriĝis senprokraste. 
Chilo estis pala kiel tolo, kaj laŭlonge de liaj piedoj sur la 
mozaikon de la atrium fluis ŝnuretoj da sango. Li estis tamen 
konscia kaj, falinte sur la genuojn, komencis paroli kun etenditaj manoj. 
-Dankon al vi, sinjoro! Vi estas kompatema kaj granda. 
-Hundo, - diris Vinicius, - sciu, ke mi pardonis vin pro 
tiu Kristo, al kiu mi mem ankaŭ ŝuldas la vivon. 
-Mi servos, sinjoro, Lin kaj vin. 
-Silentu kaj aŭskultu. Leviĝu! Vi iros kun mi kaj montros 
al mi la domon, kie Ligia loĝas. 
Chilo saltleviĝis, sed apenaŭ li ekstaris sur la piedoj, li iĝis 
ankoraŭ pli mortpala kaj diris per svena voĉo:
-Sinjoro, mi vere estas malsata... Ordonu doni al mi almenaŭ restaĵon el la manĝujo de via hundo, kaj mi iros!... 
Vinicius ordonis, ke oni donu al li manĝaĵon, oran moneron kaj mantelon. Sed Chilo, kiun malfortigis la batoj kaj la 
malsato, ne povis iri eĉ post la manĝo, kvankam teruro levis 
la harojn sur lia kapo, ke Vinicius povus konsideri lian malfortecon kiel malobeon kaj ordoni skurĝi lin denove. 
-Nur varmigu min vino, - li ripetis, klakante per la dentoj, - kaj mi tuj povos iri, eĉ ĝis granda Grekujo. 
Efektive post certa tempo li reakiris iom da fortoj kaj ili 
eliris. La vojo estis longa, ĉar Linus loĝis, kiel plimulto de la 
kristanoj, en Transtibro, en negranda distanco de la domo de 
Miriam. Chilo montris fine al Vinicius apartan dometon, ĉirkaŭitan per muro, plene surkreskita de hederoj, kaj diris: 
-Ĉi tie, sinjoro. 
-Bone, - diris Vinicius, - nun iru for, sed antaŭe aŭskultu, kion mi diras al vi: forgesu, ke vi min servis; forgesu, kie 
loĝas Miriam, Petro kaj Glaucus; forgesu ankaŭ pri tiu ĉi domo kaj pri ĉiuj kristanoj. Ĉiumonate venu en mian domon, 
kie Demas la liberigito elpagos al vi po du oraj moneroj. Sed 
se vi spionos plue la kristanojn, mi vin ordonos mortskurĝi aŭ 
transdonos vin en la manojn de la urboprefekto. 
Chilo riverencis kaj diris: 
-Mi forgesos. 
Sed kiam Vinicius malaperis post stratangulo, Chilo etendis post li la manojn kaj, minacante per la pugnoj, ekkriis: 
-Je Ato kaj Furioj! mi ne forgesos! 
Kaj denove li perdis la fortojn.
ĈAPITRO XXXIII 
Vinicius iris rekte al la domo, en kiu loĝis Miriam. Antaŭ 
la pordego li renkontis Nazariuson, kiu konfuziĝis je lia 
vido, sed li afable salutis la knabon kaj petis konduki sin en 
la loĝejon de la patrino. 
En la loĝejo, krom Miriam, li trovis Petron, Glaucuson, Crispuson kaj ankaŭ Paŭlon el Tarso, kiu ĵus revenis el Fregeloj. 
Je la vido de la juna tribuno miro bildiĝis sur ĉies vizaĝoj, li 
tamen diris: 
-Mi salutas vin en la nomo de Kristo, kiun vi adoras. 
-Glorata estu eterne Lia nomo. 
-Mi vidis vian virton kaj spertis vian bonecon, do mi venas kiel amiko. 
-Kaj ni salutas vin kiel amikon, - respondis Petro. Sidiĝu, 
sinjoro, kaj partoprenu kun ni la manĝon, kiel nia gasto. 
-Mi sidiĝos kaj partoprenos vian manĝon, sed antaŭe aŭ- 
skultu min, vi, Petro kaj vi Paŭlo el Tarso, ke vi konu mian 
sincerecon. Mi scias, kie estas Ligia; mi venas de antaŭ la domo de Linus, kiu trovas sin proksime de tiu ĉi loĝejo. Mi havas je ŝi rajton, donitan al mi de la cezaro, mi havas en la 
urbo, en miaj domoj, ĉirkaŭ kvincent sklavojn; mi povus ĉirkaŭigi ŝian rifuĝejon kaj forkapti ŝin, tamen mi tion ne faris 
kaj ne faros. 
-Tial la beno de la Sinjoro estos donita al vi kaj purigita 
estos via koro, - diris Petro.
-Mi dankas vin, sed aŭskultu min plu: mi ne faris tion, 
kvankam mi vivas en turmento kaj sopiro. Antaŭ ol mi estis 
kun vi, mi ŝin sendube kaptus kaj retenus perforte, sed via 
virto kaj via instruo, kvankam mi ĝin ne konfesas, ŝanĝis ion 
en mia animo, tiel ke mi ne plu decidiĝas je perforto. Mi mem 
ne scias, kial tiel okazis, sed tiel estas. Tial mi venas al vi, ĉar 
vi anstataŭas al Ligia la patron kaj la patrinon, kaj mi diras al 
vi: donu al mi Ligian kiel edzinon, kaj mi ĵuras al vi, ke ne nur 
mi ne malpermesos al ŝi konfesi Kriston, sed eĉ mem mi komencos lerni Lian instruon. 
Li parolis kun levita kapo, per decida tono, sed li estis kortuŝita kaj liaj piedoj tremis sub strihava mantelo; kiam post 
liaj vortoj sekvis silento, li komencis paroli plu, kvazaŭ volante antaŭi malfavoran respondon: 
-Mi scias, kiaj estas la malhelpoj, sed mi amas ŝin, kiel la 
propajn okulojn, kaj kvankam mi ne estas ankoraŭ kristano, 
mi estas malamiko nek via, nek de Kristo. Mi volas esti antaŭ 
vi en vero, ke vi povu al mi fidi. Mi pledas nun pri mia vivo, 
tamen mi parolas veron. Iu alia eble dirus al vi: baptu min! - 
mi diras: klerigu min! Mi kredas, ke Kristo leviĝis el mortintoj, ĉar tion rakontas homoj, vivantaj per vero, kiuj Lin vidis 
post Lia morto. Mi kredas, ĉar mi mem vidis, ke via instruo 
naskas virton, justecon kaj kompatemon, ne krimojn, pri kiuj 
oni vin suspektas. Nemulte mi ĝin ĝis nun konis. Tion nur, 
kiom mi eksciis de vi, el viaj faroj, tiom nur, kiom mi ekkonis 
de Ligia, el la interparoloj kun vi. Kaj tamen mi ripetas al vi, 
ke eĉ en mi jam io ŝanĝiĝis pro via instruo. Antaŭe mi regis 
per fera mano miajn sklavojn, nun - mi ne povas. Mi ne konis kompaton - nun mi ĝin konas. Mi amis voluptoĝuojn - 
nun mi forkuris de la lago de Agrippa, ĉar abomeno sufokis
la spiron en mia brusto. Antaŭe mi kredis je perforto, nun mi 
ĝin malkonfesis. Sciu, ke mi mem min ne rekonas, sed abomenaj iĝis al mi festenoj, vino, kantoj, citroj kaj florkronoj, 
abomenaj iĝis al mi la cezara kortego kaj nudaj korpoj kaj ĉiuj 
krimoj. Kaj kiam mi pensas, ke Ligia estas kiel montara neĝo, 
tiom pli mi ŝin amas; kaj kiam mi pensas, ke ŝi estas tia pro 
via instruo, mi amas tiun ĉi instruon kaj mi volas ĝin! Sed ĉar 
mi ĝin ne komprenas, ĉar mi ne scias, ĉu mi kapablos vivi en 
ĝi kaj ĉu mia naturo ĝin elportos, tial mi vivas en malcerteco kaj turmento, kvazaŭ mi vivus en mallumejo. 
Ĉe tiuj vortoj la brovoj kuntiriĝis sur lia frunto en doloran 
sulkon kaj ruĝo aperis sur liaj vangoj, post kio li denove parolis, ĉiam pli rapide kaj kun ĉiam pli granda kortuŝo: 
-Vi vidas! mi suferas pro la amo kaj pro la mallumo. Oni 
diris al mi, ke via instruo alportas pereon al la vivo, al homa 
ĝojo, al feliĉo, al la leĝo, al la ordo, al la estreco kaj al la roma 
regado. Ĉu tiel estas? Oni diris al mi, ke vi estas frenezaj; diru, 
kion vi alportas? Ĉu ami estas peko? ĉu peko estas senti ĝojon? ĉu peko estas deziri feliĉon? ĉu vi estas malamikoj de la 
vivo? ĉu kristano devas esti mizerulo? ĉu mi devas rezigni 
Ligian? Kia estas via vero? Viaj faroj kaj viaj vortoj estas kiel 
klara akvo, sed kia estas la fundo de tiu ĉi akvo? Vi vidas, ke 
mi estas sincera. Disigu la mallumon! Ĉar oni diris al mi ankaŭ tion: Grekujo kreis la saĝecon kaj la belecon, Romo la 
potencon, kaj kion ili alportas? Do diru, kion vi alportas? Se 
post via pordo estas lumo, malfermu al mi. 
-Ni alportas amon, - diris Petro. 
Kaj Paŭlo el Tarso aldonis: 
-Se mi parolus lingvojn homajn kaj anĝelajn, sed ne havus amon, mi estus kiel vansonanta kupraĵo...
Sed la koron de la apostolo movis tiu turmentata animo, 
kiu, kiel birdo fermita en kaĝo, baraktis al la aero kaj al la 
suno, do etendinte al Vinicius la manojn, li diris: 
-Kiu frapas, estos al li malfermite, kaj la favoro de la Sinjoro estas kun vi, tial mi benas vin, mi benas vian animon kaj 
vian amon en la nomo de la Savinto de la mondo. 
Vinicius, kiu jam antaŭe parolis kun ekscito, aŭdinte la benon, saltis al Petro, kaj tiam okazis fakto eksterordinara. Jen 
tiu ĉi posteulo de la kviritoj, kiu antaŭ nelonge ne rekonis en 
fremdulo homon, kaptis la manojn de la maljuna galileano 
kaj komencis dankeme premi ilin al la buŝo. 
Kaj Petro ekĝojis, ĉar li komprenis, ke lia semado falis sur 
unu kampon pli kaj ke lia fiŝkaptista reto enprenis unu animon pli. 
La ĉirkaŭantoj, ne malpli ĝojante pro tiu malkaŝa signo de 
respekto al la apostolo de Dio, vokis per unu voĉo: 
-Glorata estu Dio en la altaĵoj! 
Vinicius leviĝis kun ĝojluma vizaĝo kaj komencis paroli: 
-Mi vidas, ke feliĉo povas loĝi inter vi, ĉar mi sentas min 
feliĉa, kaj mi kredas, ke vi konvinkos min same en la aliaj aferoj. Sed ankaŭ tion mi diras al vi, ke ĝi ne okazos en Romo; 
la cezaro veturas Antiumon, kaj mi devas kuniri, ĉar mi ricevis la ordonon. Vi scias, ke ne obei signifas morti. Sed se mi 
trovis favoron en viaj okuloj, veturu kun mi, por ke vi instruu 
al mi vian veron. Vi estos tie pli sekuraj ol mi mem, en tiu 
granda amasego da homoj vi povos prediki vian veron en la 
kortego mem de la cezaro. Oni diras, ke Acte estas kristanino, kaj ankaŭ inter la pretorianoj estas kristanoj, ĉar mi mem 
vidis, ke la soldatoj surgenuiĝis antaŭ vi ĉe la Nomentana 
pordego. En Antiumo mi havas palacon, kie ni kunvenos por
tie, kelkajn paŝojn de Nero, aŭskulti viajn instruojn. Glaucus 
diris al mi, ke por unu animo vi estas pretaj migri al la fino de 
la mondo, faru do por mi tion, kion vi faris por tiuj, por kiuj 
vi venis ĉi tien el la malproksima Judeo, faru tion kaj ne forlasu mian animon! 
Ili, aŭdinte tion, komencis interkonsili, pensante kun ĝojo 
pri la venko de sia instruo kaj pri la signifo, kiun por la idolana mondo havos konvertiĝo de aŭgustano kaj posteulo de 
unu el la plej malnovaj romanaj gentoj. Ili estis pretaj efektive 
migri al la ekstremoj de la mondo por unu homa animo, kaj 
de la morto de la majstro ili faris ja nenion alian, do rifuza 
respondo eĉ ne venis en ilian penson. Sed Petro estis ĉi momente paŝtisto de la tuta ŝafaro, do ne povis veturi, tamen 
Paŭlo el Tarso, kiu antaŭ nelonge estis en Aricio kaj en Fregeloj, kaj estis ironta denove longan vojaĝon en Orienton por 
viziti la tieajn komunumojn kaj inspiri al ili novan spiriton de 
fervoro, konsentis akompani la junan tribunon en Antiumon, 
ĉar tie li povis facile trovi ŝipon, irantan la grekajn marojn. 
Vinicius, kvankam li malĝojiĝis, ke Petro, al kiu li tiom ŝuldis, ne akompanos lin, dankis tamen kore kaj poste turnis sin 
al la maljuna apostolo kun la lasta peto: 
-Sciante la loĝejon de Ligia, - li diris, - mi povus mem 
iri al ŝi kaj demandi, kiel decas, ĉu ŝi akceptos min kiel edzon, 
se mia animo iĝos kristana. Sed mi preferas peti vin, apostolo: 
permesu al mi vidi ŝin, aŭ mem konduku min al ŝi. Mi ne 
scias, kiel longe mi devos resti en Antiumo, kaj memoru, ke 
kun la cezaro neniu estas certa pri la morgaŭa tago. Eĉ Petronius jam diris al mi, ke mi ne estos tie tute sekura. Mi vidu 
ŝin antaŭe, mi satigu per ŝi la okulojn kaj demandu, ĉu ŝi forgesos al mi la malbonon kaj ĉu ŝi partoprenos kun mi bonon.
Kaj Petro la apostolo ridetis bonkore kaj diris: 
-Kiu rifuzus al vi la justan ĝojon, mia filo? 
Vinicius denove kliniĝis al liaj manoj, ĉar li jam tute ne 
povis regi plu la plenŝvelintan koron; la apostolo prenis lin je 
la tempioj kaj diris: 
-Vi tamen ne timu la cezaron, ĉar tion mi diras al vi, ke eĉ 
unu haro ne falos de via kapo. 
Poste li sendis Miriamon por venigi Ligian, ordonante al ŝi 
ne diri, kiun ŝi trovos inter ili por kaŭzi al la knabino tiel pli 
grandan ĝojon. 
La distanco ne estis granda, do post nelonga tempo la kunvenintoj vidis el la ĉambro meze de la ĝardenaj mirtoj Miriamon, kondukantan Ligian je la mano. 
Vinicius volis kuri renkonten, sed je la vido de tiu amegata vizaĝo la feliĉo senigis lin de la fortoj - kaj li staris kun 
bateganta koro, senspire, apenaŭ povante teni sin sur la piedoj, centoble pli tuŝita ol tiam, kiam unuafoje en la vivo li 
aŭdis la sagojn de la partoj, fajfantajn preter lia kapo. 
Ŝi enkuris, atendante nenion, kaj je lia vido ŝi ankaŭ haltis, kvazaŭ fiksita al la tero. Ŝia vizaĝo ruĝiĝis kaj tuj tre pali- 
ĝis, poste ŝi komencis rigardi per mirplenaj kaj kune timigitaj okuloj la ĉeestantojn. 
Sed ĉirkaŭe ŝi vidis serenajn rigardojn, plenajn de boneco, 
kaj la apostolo Petro proksimiĝis al ŝi kaj diris: 
-Ligia, ĉu vi amas lin ĉiam? 
Sekvis momento de silento. Ŝia buŝo komencis tremi, kiel 
la buŝo de infano, kiu estas preta plori kaj kiu, sentante sin 
kulpa, vidas tamen, ke ŝi devas konfesi la kulpon. 
-Respondu, - diris la apostolo.
Tiam kun humileco kaj timo en la voĉo ŝi elflustris, ŝovante 
sin malsupren al la genuoj de Petro: 
-Jes... 
Sed Vinicius en la sama momento genuiĝis apud li; Petro 
metis la manojn sur iliajn kapojn kaj diris: 
-Amu unu la alian en la Sinjoro kaj je Lia gloro, ĉar nenia 
peko estas en via amo.
ĈAPITRO XXXIV 
Promenante en la ĝardeneto, Vinicius rakontis al ŝi en vortoj mallongaj, elŝiritaj el la fundo de la koro, tion, kion li 
antaŭ momento konfesis al la apostoloj: nome la maltrankvilecon de sia animo, la ŝanĝojn, kiuj en li okazis, kaj fine tiun 
senliman sopiron, kiu vualis lian vivon de la tempo, kiam ŝi 
forlasis la loĝejon de Miriam. Li konfesis al Ligia, ke li volis ŝin 
forgesi, sed ne povis. Li pensis pri ŝi dum tutaj tagoj kaj tutaj noktoj. Memorigis ŝin al li tiu kruceto, ligita el buksaj 
branĉetoj, kiun ŝi lasis al li kaj kiun li lokis en sian lararium kaj 
magraŭvole adoris, kvazaŭ ion dian. Kaj li sopiris ĉiam pli 
forte, ĉar la amo estis pli potenca ol li, kaj jam ĉe la Aulusoj 
ĝi tute ekregis lian animon... Al aliaj la fadenon de la vivo 
ŝpinas Parcoj, sed al li ŝpinis ĝin amo, sopiro kaj malĝojo. 
Malbonaj estis liaj agoj, sed ili fluis el lia amo. Li amis ŝin ĉe 
la Aulusoj kaj sur Palatino, kaj kiam li ŝin vidis en Ostriano, 
aŭskultantan la vortojn de Petro, kaj kiam li iris kun Croto por 
ŝin forkapti, kaj kiam ŝi gardis ĉe lia lito, kaj kiam ŝi lin forlasis. Venis Chilo, kiu malkaŝis ŝian loĝejon kaj konsilis ŝin 
forkapti, sed li preferis puni Chilon kaj iri al la apostoloj peti 
pri la vero kaj pri ŝi... Kaj estu benita tiu momento, en kiu tia 
penso venis en lian kapon, ĉar jen li estas apud ŝi, kaj ŝi ja ne 
forkuros de li plu, kiel ŝi forkuris el la loĝejo de Miriam? 
-Mi ne de vi forkuris, - diris Ligia. 
-Do kial vi tion faris?
Kaj ŝi levis al li siajn iridkolorajn okulojn, poste, mallevinte 
la hontigitan vizaĝon, respondis: 
-Vi scias... 
Vinicius silentis momente pro la troabundo da ĝojo, poste li komencis denove rakonti, kiel grade liaj okuloj malfermiĝis al tio, ke ŝi estas tute diferenca de la romaninoj kaj 
simila eble al la sola Pomponia. Li cetere ne sciis bone eldiri 
tion al si, ĉar li mem ne konsciigis al si klare tion, kion li sentis, ke en ŝi naskiĝas en la mondon iu tute nova beleco, kiu ĝis 
nun ne ekzistis en la mondo, kaj kiu estas ne nur statuo, sed 
ankaŭ animo. Li diris al ŝi aliflanke tion, kio plenigis ŝin per 
ĝojo, ke li amis ŝin eĉ pro tio, ke ŝi forkuris de li, kaj ke ŝi estos 
al li sankta ĉe la hejma fajro. 
Poste, kaptinte ŝian manon, li ne povis paroli plu, li nur 
rigardis ŝin kun ravo, kiel reakiritan feliĉon de la vivo kaj ripetis ŝian nomon, kvazaŭ volante certiĝi, ke li estas apud ŝi: 
-Ho Ligia! ho Ligia!... 
Fine li komencis demandi, kio okazis en ŝia animo, kaj ŝi 
konfesis al li, ke ŝi ekamis lin jam en la domo de la Aulusoj, 
kaj ke se li rekondukus ŝin al ili de Palatino, ŝi konfesus al ili 
sian amon kaj penus elpeti por li ilian pardonon. 
-Mi ĵuras al vi, - diris Vinicius, - ke eĉ ne venis al mi la 
penso forpreni vin de la Aulusoj. Petronius iam diros al vi, ke 
mi diris al li jam tiam: ŝi ŝmiru mian pordon per lupa grasaĵo 
kaj eksidu ĉe mia hejmfajro! Sed li mokis min kaj sugestis al 
la cezaro, ke li vin ekpostulu, kiel garantiulinon, kaj transdonu al mi. Kiomfoje mi malbenis lin en mia doloro! Sed eble 
tamen favora sorto tiel aranĝis, ĉar alie mi ne ekkonus la kristanojn kaj ne komprenus vin...
-Kredu al mi, Marcus, - respondis Ligia, - ke tiel Kristo intence kondukis vin al si. 
Vinicius levis la kapon kun certa miro. 
-Vere! -li respondis vive, - ĉio kombiniĝis tiel strange, 
ke mi, serĉante vin, renkontis la kristanojn... En Ostriano mi 
aŭskultis kun mirego la apostolon, ĉar tiajn aferojn mi neniam aŭdis. Vi preĝis por mi, Ligia. 
-Jes! - ŝi respondis. 
Ili pasis preter la laŭbeto, kovrita de hedera densaĵo, kaj 
proksimiĝis al la loko, kie Ursus, sufokinte Croton, ĵetis sin 
sur Viniciuson. 
-Tie ĉi, - diris la juna voro, - se vi ne malpermesus, mi 
pereus. 
-Ne parolu pri tio! - respondis Ligia, - kaj ne memorigu tion al Ursus. 
-Ĉu mi povus venĝi kontraŭ li pro tio, ke li vin defendis? 
Se li estus sklavo, mi tuj donus al li liberecon. 
-Se li estus sklavo, la Aulusoj lin delonge liberigus. 
-Ĉu vi memoras, - diris Vinicius, - ke mi volis revenigi 
vin al la Aulusoj? sed vi respondis al mi, ke la cezaro povus 
pri tio ekscii kaj venĝi kontraŭ ili. Rigardu: nun vi povos ilin 
vidi, kiomfoje vi volos. 
-Kial Marcus? 
-Mi diras: nun, kaj mi pensas, ke vi povos sendanĝere vidi 
ilin, kiam vi estos mia edzino. Jes! Ĉar se la cezaro, eksciinte 
pri tio, demandos, kion mi faris kun la konfidita al mi garantiulino, mi diros: mi edzinigis ŝin kaj ŝi vizitas la Aulusojn laŭ 
mia permeso. Li ne restos en Antiumo longe, ĉar li volas iri 
Aĥajon, kaj se li eĉ restus, mi ne bezonas vidi lin ĉiutage. 
Kiam Paŭlo el Tarso instruos al mi vian veron, mi tuj akceptos bapton kaj revenos ĉi tien, reakiros la amikecon de la 
Aulusoj, kiuj en proksimaj tagoj revenos en la urbon, kaj estos plu neniaj baroj. Tiam mi kunprenos vin kaj sidigos ĉe 
mia hejmofajro! O! Carissima, carissima! 
Dirinte tion, li etendis la brakojn, kvazaŭ vokante la ĉielon 
ateste al sia amo, kaj Ligia, levinte al li siajn lumajn okulojn, 
diris: 
-Kaj tiam mi diros: "kie vi, Gaius, tie mi, Gaia". 
-Ne, Ligia! - vokis Vinicius, - mi ĵuras al vi, ke neniam 
iu virino estis tiel respektata en la hejmo de sia edzo, kiel vi 
estos en la mia. 
Dum momento ili paŝis silente, ne povante enpreni en la 
brustojn la feliĉon, plenaj de amo unu al la alia, similaj al paro 
da dioj kaj tiel belegaj, kvazaŭ ilin kune kun la floroj naskus 
en la mondon la printempo. 
Fine ili stariĝis apud cipreso, kreskanta proksime de la loĝ- 
eja pordo. Ligia apogis sin sur ĝia trunko, kaj Vinicius denove 
komencis peti per vibranta voĉo: 
-Ordonu al Ursus iri en la domon de la Aulusoj, preni viajn aĵojn kaj infanajn ludilojn kaj transporti ilin al mi. 
Sed ŝi, flamiĝinte kiel rozo aŭ kiel matenruĝo, diris: 
-La moro ordonas alie... 
-Mi scias. Ordinare portas ilin pronuba1 nur post la junedzino, sed faru tion por mi. Mi kunprenos ilin en mian domon en Antiumo kaj ili vin memorigos al mi. 
Ĉe tio li kunmetis la manojn, kiel infano, kiu petas: 
-Pomponia revenos en proksimaj tagoj, do faru tion, diva, 
faru, carissima mia! 
1 Pronuba akompanis junedzinon kaj instruis ŝin pri la devoj de edzino.
-Pomponia faru, kiel ŝi volos, - respondis Ligia, ruĝiĝante ankoraŭ pli ĉe la mencio pri pronuba. 
Kaj denove ili eksilentis, ĉar la amo komencis sufoki la spiron en iliaj brustoj. Ligia staris, apogita per la dorso sur la 
cipreso, kun vizaĝo blankanta en la ombro, kvazaŭ floro, kun 
mallevitaj okuloj kaj pli vive ondanta brusto; la vizaĝo de 
Vinicius iĝis alterne flamanta kaj pala. En la posttagmeza silento ili aŭdis la batadon de la propraj koroj kaj en la komuna ekstazo tiu ĉi cipreso, la mirtaj arbustoj kaj la hederoj de 
la laŭbeto alisorĉiĝis por ili en ĝardenon de amo. 
Sed Miriam aperis en la pordo kaj invitis ilin al la posttagmeza manĝo. Ili eksidis do inter la apostoloj, kaj tiuj rigardis 
ilin kun ĝojo, kiel la junan generacion, kiu post ilia morto 
devis konservi kaj semi plue la grajnojn de la nova instruo. 
Petro rompis kaj benis la panon; sur ĉiuj vizaĝoj estis paco kaj 
ia grandega feliĉo ŝajnis plenplenigi tiun tutan ĉambron. 
-Vidu, - diris fine Paŭlo, turnante sin al Vinicius, - ĉu ni 
estas malamikoj de la vivo kaj de ĝojo? 
Kaj tiu respondis: 
-Mi scias nun, kiel estas, ĉar neniam mi estis tiel feliĉa kiel 
meze de vi.

ĈAPITRO XXXV 
La saman tagon vespere Vinicius, irante tra Forumo hejmen, rimarkis ĉe la eniro al Vicus Tuscus la origitan portilon de Petronius, portatan de ok bitinianoj, kaj haltiginte ilin 
per signo de la mano, li proksimiĝis al la kurtenoj. 
-Havu agrablan kaj dolĉan sonĝon! - li kriis, ridante, je 
la vido de la dormanta Petronius. 
-Ha, tio estas vi! - diris Petronius, vekiĝinte. - Jes, mi 
dormetis, ĉar mi pasigis la nokton sur Palatino. Nun mi iras 
aĉeti ion por legi en Antiumo... Kio nova? 
-Ĉu vi migras tra librovendejoj? 
-Jes. Mi ne volas fari malordon en mia biblioteko, do por 
la vojaĝo mi preparas apartajn provizojn. Laŭdire aperis novaj verkoj de Musonius kaj de Seneca. Mi serĉas ankaŭ Persiuson kaj certan eldonon de la eklogoj de Virgilio, kiun mi ne 
posedas. Ho, kiel mi estas laca kaj kiel miaj manoj doloras pro 
la senĉesa malvolvado de la rulaĵoj de la stangetoj. Ĉar se oni 
foje estas en librovendejo, oni scivolas vidi tion kaj ion. Mi 
estis ĉe Avirunus, ĉe Atractus en Argiletum, kaj antaŭe ankaŭ 
ĉe la Sosiusoj en Vicus Sandalarius. Je Kastoro! kiel dormema 
mi estas! 
-Vi estis sur Palatino, do mi vin demandas pri novaĵoj. Aŭ 
ĉu vi scias? forsendu la portilon kaj la skatolon kun la libroj, 
kaj venu al mi. Ni parolos pri Antiumo kaj pri io pli.
-Bone, - diris Petronius, - ŝovante sin el la portilo. - Vi 
ja scias sendube, ke postmorgaŭ ni foriros Antiumon. 
-Kiamaniere mi povus ĝin scii? 
-En kiu mondo vi vivas? Do mi unua anoncas al vi la novaĵon? Jes! Estu preta por postmorgaŭ matene. Pizo kun olivoleo ne helpis, ŝalo ĉirkaŭ la dika nuko ne helpis kaj la Kuprobarba raŭkiĝis. Sekve de tio ĉia prokrasto estas esceptita. Li 
malavaras malbenojn al Romo kaj al ĝia aero, li volus ĝin 
samniveligi kun la tero aŭ detrui per fajro, kaj li sopiras al la 
maro plej baldaŭ. Li diras, ke tiuj odoroj, kiujn la vento portas el la mallarĝaj stratetoj, puŝos lin en tombon. Hodiaŭ oni 
faris grandegajn oferdonojn en ĉiuj temploj, ke li reakiru la 
voĉon - kaj ve al Romo, precipe al la senato, se li ĝin baldaŭ 
ne reakiros. 
-Sencele estus tiam veturi Aĥajon. 
-Ĉu do nia dia cezaro posedas nur tiun ĉi solan talenton? 
- respondis Petronius, ridante. - Li prezentiĝus en la olimpaj ludoj kiel poeto, kun sia brulo de Trojo kiel ĉaristo, kiel 
muzikisto, kiel atleto, kaj ĉiuokaze li prenus ĉiujn laŭrokronojn, destinitajn por la venkontoj. Ĉu vi scias, kial tiu simio 
raŭkiĝis? Jen hieraŭ li volis egali per danco nian Parison kaj 
li dancis al ni la aventuron de Ledo, ĉe kio li troŝvitis kaj malvarmumis. Li estis tute malseka kaj gluaĉa kiel angilo ĵus tirita el akvo. Li ŝanĝis maskojn unu post la alia, li turnis sin 
kiel ŝpinilo, svingis per la manoj kiel ebria maristo, kaj abomeno eĉ kaptis, kiam oni rigardis tiun grandegan ventron kaj 
tiujn maldikajn piedojn. Paris instruis lin de du semajnoj, sed 
imagu Ahenobarbuson kiel Ledon aŭ kiel dion-cignon! Jen 
cigno - kion diri! Sed li volas publike prezentiĝi kun tiu pantomino, unue en Antiumo, kaj poste en Romo.
-Oni jam indigniĝis, ke li kantis publike, sed pensu nur ke 
roma cezaro prezentiĝos kiel mimikisto! Ne, tion Romo ja ne 
toleros! 
-Mia kara, Romo ĉion toleros, kaj la senato proklamos 
dankodiron al la "patro de la patrujo". 
Post momento li aldonis: 
-Kaj la popolaĉo ankoraŭ fieras pro tio, ke la cezaro estas 
ĝia amuzisto. 
-Diru mem, ĉu oni povus malnobliĝi pli multe? 
Petronius movis la ŝultrojn. 
-Vi vivas trankvile hejme, en via meditato jen pri Ligia, jen 
pri la kristanoj, do vi ne scias verŝajne, kio okazis antaŭ kelkaj tagoj. Nero ja edziniĝis publike kun Pythagoras. Li ludis 
la rolon de la junedzino. Ŝajnus, ke la mezuro de la frenezaĵoj 
jam estas superplena, ĉu ne? Kaj kion vi diros: venis la alvokitaj pastroj kaj solene edzinigis lin. Mi ĉeestis tion! Mi ankaŭ 
povas multe elporti, tamen mi pensis, mi konfesas, ke la dioj, 
se ili ekzistas, devus doni ian signon. Sed la cezaro ne kredas 
je la dioj kaj li estas prava. 
-Li do estas en unu persono ĉefpastro, dio kaj ateisto, - 
diris Vinicius. 
Petronius komencis ridi: 
-Vere! Ĝi ne venis en mian kapon, kaj tio estas kombino, 
kiun la mondo ĝis nun ne vidis. 
Poste, haltinte por momento, li diris: 
-Ĉar oni devas ankaŭ aldoni, ke tiu ĉefpastro, kiu ne kredas je la dioj, kaj tiu dio, kiu ilin mokas, timas ilin kiel ateisto. 
-Pruvas ĝin tio, kio okazis en la templo de Vesto. 
-Kia estas nia mondo!
-Kia estas la mondo, tia estas la cezaro! - Sed tio ne daŭ- 
ros longe. 
Tiel interparolante, ili eniris la domon de Vinicius, kiu gaje 
vokis, ke oni donu vespermanĝon, kaj poste, turninte sin al 
Petronius, diris: 
-Ne, mia kara, la mondo devas renaskiĝi. 
-Ni ĝin ne renaskigos, - diris Petronius, - almenaŭ tial, 
ke en la tempo de Nero homo estas kiel papilio: li vivas en la 
suno de la cezara favoro, kaj ĉe unua malvarma blovo li pereas... se li eĉ ne volus! Je la filo de Maio: ofte mi faras al mi 
la demandon, kiamaniere tiu Lucius Saturninus povis atingi 
la aĝon de naŭdek tri jaroj, postvivi Tiberiuson, Caligulan, 
Claudiuson?... Sed ĝi ne gravas. Ĉu vi permesos sendi vian 
portilon por Eunice? Mia dormemo iel pasis kaj mi volus ĝoji. 
Ordonu al citristo ludi dum la vespermanĝo, kaj poste ni parolos pri Antiumo. Ni devas pensi pri tio, precipe pri vi. 
Vinicius ordonis, ke oni sendu la portilon por Eunice, sed 
li deklaris, ke li tute ne intencas streĉi sian cerbon pro la restado en Antiumo. Streĉu ĝin tiuj, kiuj ne scias vivi alie ol en 
la radioj de la cezara favoro. La mondo ne finiĝas sur Palatino, precipe por tiuj, kiuj havas ion alian en la koro kaj en la 
animo. 
Li diris tion tiel senzorge, kun tia vigleco kaj tiel gaje, ke ĉio 
tio frapis Petroniuson, do, rigardinte lin momente, li diris: 
-Kio okazas kun vi? Vi estas tia hodiaŭ, kia vi estis en la 
tempo, kiam vi portis ankoraŭ oran bulla ĉe la kolo. 
-Mi estas feliĉa, - respondis Vinicius. - Mi invitis vin 
speciale por tion diri al vi. 
-Kio al vi okazis? 
-Io, kion mi ne fordonus eĉ por la roma imperio.
Dirinte tion li sidiĝis, metis la brakon sur la apogilon de la 
seĝo, la kapon sur la brakon, kaj komencis paroli kun vizaĝo 
plena de ĝojridetoj kaj kun luma rigardo: 
-Ĉu vi memoras, kiel ni estis kune ĉe Aulus Plautius kaj 
kiel vi tie vidis unuafoje dian knabinon, kiun vi mem nomis 
Aŭroro kaj printempo? Ĉu vi memoras tiun Psiĥon, tiun senkomparan, tiun plej belan el la knabinoj kaj el viaj diinoj? 
Petronius rigardis lin kun tia mirego, kvazaŭ li volus kontroli, ĉu lia kapo estas en ordo. 
-Kian lingvon vi parolas? - li diris fine. - Kompreneble, 
mi memoras Ligian. 
Kaj Vinicius diris: 
-Mi estas ŝia fianĉo. 
-Kio?... 
Sed Vinicius saltleviĝis kaj vokis, ke venu la dispensator. 
-Ekstaru ĉi tie antaŭ mi ĉiuj sklavoj, ĉiuj senescepte, rapide! 
-Ĉu vi estas ŝia fianĉo? - ripetis Petronius. 
Sed antaŭ ol li ekregis sian miron, la grandega atrium de la 
domo de Vinicius eksvarmis de homoj. Senspire kuris maljunuloj, fortaĝaj viroj, virinoj, knabetoj kaj knabinoj. Ĉiumomente la atrium iĝis pli plena; en la koridoroj, nomataj fauces, 
oni aŭdis diverslingvajn voĉojn de sklavoj, vokantaj unu la 
alian. Fine ili ĉiuj viciĝis ĉe la muroj kaj inter la kolonoj. Vinicius, stariĝinte apud la impluvium, turnis sin al Demas la liberigito kaj diris: 
-Tiuj el la sklavoj, kiuj servis en la domo dudek jarojn, 
prezentos sin morgaŭ ĉe la pretoro, kie ili ricevos liberecon; 
tiuj, kiuj servas malpli longe, ricevos po tri oraj moneroj kaj 
duoblan porcion dum semajno. En la kamparajn punlaborejojn sendu la ordonon, ke oni forpardonu ĉiujn punojn, senkatenigu la homojn kaj nutru ilin satige. Sciu, ke venis por mi 
feliĉa tago kaj mi volas, ke ĝojo estu en la domo. 
Ili dum momento staris silentaj, kvazaŭ ne kredante al la 
propraj oreloj, post kio ĉiuj brakoj leviĝis subite supren kaj 
ĉiuj buŝoj kriis: 
-Aaa! sinjoro! aaa! 
Vinicius forigis ilin per la signo de la mano, do kvankam ili 
deziris danki kaj fali al liaj piedoj, ili foriris rapide, plenigante 
la domon per feliĉo de la keloj ĝis la tegmento. 
-Morgaŭ, - diris Vinicius, - mi ordonos al ili kunveni en 
la ĝardeno kaj desegni unu antaŭ aliaj signojn, kiajn ili volos. 
Tiujn, kiuj desegnos fiŝon, liberigos Ligia. 
Sed Petronius, kiu neniam ion longe miris, reakiris sian 
trankvilecon kaj demandis: 
-Fiŝon? ha jes! mi memoras, kion diris Chilo: ĝi estas la 
signo de la kristanoj. 
Poste li etendis la manon al Vinicius kaj diris: 
-Feliĉo estas ĉiam tie, kie la homo ĝin vidas. Floro la diino 
ŝutu rozojn sub viajn piedojn dum longaj jaroj. Mi deziras al 
vi ĉion, kion vi mem al vi deziras. 
-Ĉi okaze mi dankas, ĉar mi pensis, ke vi malkonsilos, kaj 
tio estus, kiel vi vidas, perdo de tempo. 
-Mi, malkonsilos? Tute ne. Kontraŭe, mi diras al vi, ke vi 
bone faras. 
-Ha, ŝanĝemulo! - respondis gaje Vinicius, - ĉu vi forgesis, kion vi iam diris al mi, kiam ni estis elirantaj el la domo 
de Graecina? 
Sed Petronius respondis kun malvarma sango: 
-Ne, sed mi ŝanĝis opinion.
Kaj post momento li aldonis: 
-Mia kara, en Romo ĉio ŝanĝiĝas. Edzoj ŝanĝas la edzinojn, edzinoj ŝanĝas la edzojn, kial mi ne ŝanĝu mian opinion? Nemulte mankis, ke Nero edzinigu Acten, kiun oni speciale por li devenigis el reĝa familio. Kio do estus? Li havus 
honestan edzinon, kaj ni - honestan aŭgustinon. Je Proteo 
kaj liaj maraj solejoj! mi ĉiam ŝanĝos mian opinion, kiomfoje 
mi ĝin trovos konforma kaj oportuna. Koncerne Ligian, ŝia 
reĝa deveno estas pli certa ol la pergamaj antaŭuloj de Acte. 
Sed vi gardu vin en Antiumo kontraŭ Poppaea, kiu estas ven- 
ĝema. 
-Mi eĉ ne intencas! Eĉ ne unu haro falos de mia kapo en 
Antiumo. 
-Se vi kredas, ke vi mirigos min duafoje, vi eraras, sed de 
kie vi havas tiun certecon? 
-Petro la apostolo tion diris al mi. 
-Ha, Petro la apostolo ĝin diris al vi! Kontraŭ tio ekzistas 
neniu argumento, permesu tamen, ke mi entreprenu certajn 
gardrimedojn, almenaŭ tial, ke Petro la apostolo ne montriĝu 
falsa profeto, ĉar se hazarde Petro la apostolo erarus, li povus 
perdi vian fidon, kiu sendube ankaŭ estonte estos al Petro la 
apostolo bezonata. 
-Faru, kion vi volas, sed mi kredas al li. Kaj se vi pensas, 
ke vi min malinklinigos al li, ironie rondripetante lian nomon, 
vi eraras. 
-Nur unu demando pli: ĉu vi jam estas kristano? 
-Ankoraŭ ne, sed Paŭlo el Tarso veturos kun mi por klarigi al mi la instruon de Kristo, kaj poste mi akceptos bapton, 
ĉar tio, kion vi diris, ke ili estas malamikoj de la vivo kaj de 
ĝojoj, estas malvera.
-Des pli bone por vi kaj por Ligia, - respondis Petronius. 
Poste, movinte la ŝultrojn, li diris, kvazaŭ al si mem: 
-Mirinde estas tamen, kiel tiuj homoj scias varbi konfesantojn kaj kiel tiu sekto disvastiĝas. 
Kaj Vinicius respondis kun tia fervoro, kvazaŭ li mem ankaŭ jam estus baptita: 
-Jes! miloj kaj dekmiloj estas en Romo, en la urboj de ltalujo, en Grekujo, en Azio. Kristanoj estas en la legioj kaj inter la pretorianoj, ili estas en la cezara palaco mem. Konfesas 
tiun instruon sklavoj kaj civitanoj, riĉuloj kaj malriĉuloj, plebanoj kaj patricioj. Ĉu vi scias, ke kelkaj Corneliusoj estas 
kristanoj, ke Pomponia Graecina estas kristanino, ke kristanino estis laŭdire Octavia kaj estas Acte? Jes, tiu instruo posedas la mondon kaj ĝi sola povos ĝin renaskigi. Ne movu la 
ŝultrojn, ĉar kiu scias, ĉu post unu aŭ du monatoj vi ĝin mem 
ne akceptos. 
-Mi? - diris Petronius. - Ne, je la filo de Leto! mi ĝin ne 
akceptos, eĉ se estus en ĝi vero kaj saĝeco tiel homa kiel dia. 
Tio postulus penon, kaj mi ne ŝatas fari al mi penojn... Tio 
postulus rezignojn, kaj mi ŝatas rezigni nenion en la vivo. Al 
via naturo, simila al fajro kaj bolaĵo, ĉiam povis okazi io simila, sed al mi? mi havas miajn ĝemojn, miajn kameojn, miajn 
vazojn kaj mian Eunicen. Je Olimpo mi ne kredas, sed mi ĝin 
aranĝas al mi sur la tero kaj mi floros, ĝis kiam trapafos min 
la sagoj de la dia pafarkisto, aŭ ĝis kiam la cezaro ordonos al 
mi distranĉi miajn vejnojn. Mi tro ŝatas oportunan triclinium 
kaj la aromon de violoj. Mi ŝatas eĉ niajn diojn kiel retorikajn 
parolturnojn, kaj Aĥajon, kien mi intencas iri en aŭgusto, Periodonico, Herkulo, Nero!... 
Dirinte tion li gajiĝis ĉe la nura penso, ke li povus akcepti
la instruon de la galileaj fiŝkaptistoj, kaj li komencis duonvoĉe 
kanteti: 
Per mirtverdaĵo mi kovros mian glavon, 
Kun Harmoioso kaj Aristogito... 
Sed li interrompis, ĉar la anoncisto sciigis, ke Eunice alvenis. 
Baldaŭ post ŝia alveno oni servis la vespermanĝon, dum 
kiu, post kelkaj kantoj kantitaj de citristo, Vinicius rakontis al 
Petronius pri la vizito de Chilo kaj pri tio, kiel tiu vizito inspiris al li la ideon iri rekte al la apostoloj, venintan ĝuste dum 
la skurĝado de Chilo. 
Al tio Petronius, kiun denove komencis kapti dormemo, 
metis la manon al la frunto kaj diris: 
-La ideo estis bona, se la efiko estis bona. Sed koncerne 
Chilon, mi ordonus doni al li kvin orajn monerojn, se tamen 
vi ordonis lin skurĝi, estus preferinde lin mortskurĝi, ĉar kiu 
povas scii, ĉu iam senatanoj ne riverencos antaŭ li, kiel hodiaŭ ili riverencas antaŭ nia kavaliro Aleno Vatinus. Bonan 
nokton. 
Kaj, depreninte la florkronojn, li komencis kune kun Eunice prepari sin al hejmeniro. Kiam ili foriĝis, Vinicius iris en la 
bibliotekon kaj skribis al Ligia jene: 
"Mi volas, ke, kiam vi malfermos viajn belegajn okulojn, tiu 
ĉi letero diru al vi: bonan tagon! Tial mi skribas hodiaŭ, kvankam morgaŭ mi vin vidos. La cezaro postmorgaŭ veturos Antiumon kaj mi, eheu! devas lin akompani. Mi ja diris jam al vi, 
ke maleobei signifas endanĝerigi la vivon, kaj mi nun ne havus la kuraĝon morti. Sed se vi ne volas, reskribu al mi unu 
vorton, tiam mi restos, kaj forturni de mi la danĝeron estos
jam la tasko de Petronius. Hodiaŭ, en la tago de ĝojo, mi faris donacojn al ĉiuj sklavoj, kaj tiujn, kiuj servis en mia domo 
dudek jarojn, mi kondukos morgaŭ al la pretoro por ilin liberigi. Vi, mia kara, devus tion aprobi, ĉar ŝajnas al mi, ke ĝi 
estas konforma al tiu dolĉa instruo, kiun vi konfesas, kaj due, 
ĉar mi faris ĝin por vi. Mi diros al ili morgaŭ, ke al vi ili ŝuldas la liberecon, ke ili estu al vi dankaj kaj gloru vian nomon. 
Aliflanke mi sklavigas min mem al vi kaj al la feliĉo, kaj estu 
mi neniam liberigita! Malbenita estu Antiumo kaj la vojaĝoj 
de Ahenobarbus. Trioble, kvaroble feliĉa mi estas, ke mi ne 
estas tiel saĝa kiel Petronius, ĉar eble mi devus iri Aĥajon. 
Dume la memoro pri vi dolĉigos al mi la momentojn de la 
foresto. Kiomfoje mi povos liberiĝi, mi sidos sur ĉevalon kaj 
rapidos en Romon por ĝojigi la okulojn per via vido kaj la 
orelojn per via dolĉa voĉo. Kiomfoje mi ne povos, mi sendos 
sklavon kun letero kaj demando pri vi. Mi salutas vin, dia, kaj 
ĉirkaŭprenas viajn piedojn. Ne koleru, ke mi nomas vin dia. 
Poste, se vi malpermesos, mi obeos, sed hodiaŭ ankoraŭ mi 
ne kapablas nomi vin alie. Mi vin salutas el via estonta domo 
- per la tuta animo."
ĈAPITRO XXXVI 
Oni sciis en Romo, ke la cezaro volas viziti envoje Ostion, 
aŭ pli ĝuste la plej grandan ŝipon en la mondo, kiu estis 
ĵus alportinta grenon el Aleksandrio, kaj de tie li iros la Ĉebordan vojon1 en Antiumon. La ordonoj estis jam eldonitaj 
antaŭ kelkaj tagoj, tial de la mateno ĉe Porta Ostiensis amasiĝis aregoj, konsistantaj el la loka popolaĉo kaj el ĉiuj nacioj 
de la mondo por nutri la okulojn per la vido de la cezara sekvantaro; la roma popolo neniam estis sata je tiu spektaklo. La 
vojo al Antiumo estis nek malfacila nek malproksima, kaj en 
la urbo mem, konsistanta el grandioze aranĝitaj palacoj kaj 
ĝardendomoj, oni povis trovi ĉion, kion postulis la komforto 
kaj eĉ la plej elektema tiama lukso. Tamen la cezaro kutimis 
kunpreni, vojaĝante, ĉiujn objektojn, kiujn li favoris, komencante de muzikaj instrumentoj kaj objektoj de la ĉiutaga uzo, 
finante per statuoj kaj mozaikoj, kiujn oni kunmetis eĉ tiam, 
se li volis nur por mallonga momento halti envoje, ĉu por 
ripozi, ĉu por manĝi. Pro tio en ĉiu ekskurso akompanis lin 
grandaj aroj da servistoj, ne kalkulante pretorianajn taĉmentojn kaj aŭgustanojn, el kiuj ĉiu havis apartan sekvantaron da 
sklavoj. 
En tiu tago frumatene paŝtistoj el Kampanio, vestitaj surfemure per kapraj feloj, kun vizaĝoj bruligitaj de la suno, trapelis unue tra la pordego kvincent azeninojn, por ke Poppaea 
1 Via Littoralis.
povu la sekvantan tagon post la alveno en Antiumon havi 
sian kutiman banon en ilia lakto. La popolaĉo kun rido kaj 
kontenteco rigardis la longajn orelojn de la bestoj balancantaj 
sin meze de polvaj nuboj kaj kun ĝojo aŭskultis la fajfadon de 
vipoj kaj sovaĝajn kriojn de la paŝtistoj. Post la trapaso de la 
azeninoj aroj da servistoj kuris sur la vojon, kaj zorgeme ĝin 
puriginte, komencis ŝuti sur ĝin florojn kaj piniajn pinglojn. 
En la amaso oni ripetis al si reciproke kun certa sento de fiereco, ke la tuta vojo, ĝis Antiumo, estis tiel surŝutota per floroj, kiujn oni kolektis el privataj ĝardenoj en la ĉirkaŭaĵoj kaj 
aĉetis por alta prezo de vendistinoj ĉe Porta Mugionis. Laŭ- 
grade kiel la matenaj horoj pasis, la amaso kreskis ĉiumomente. Kelkaj kunprenis eĉ siajn tutajn familiojn, kaj por ke 
la tempo ne ŝajnu al ili tro longa, ili dismetis manĝoprovizojn 
sur la ŝtonoj, destinitaj por novkonstruata templo de Cereso, 
kaj manĝis la prandium sub la libera ĉielo. Aliloke formiĝis 
grupoj, en kiuj la ĉefan voĉon havis spertuloj. Okaze de la 
forveturo de la cezaro oni interparolis pri liaj estontaj vojaĝoj 
kaj pri vojaĝoj ĝenerale; ĉe tio maristoj kaj longeservintaj soldatoj rakontis mirindaĵojn pri la landoj, pri kiuj ili aŭdis en 
siaj malproksimaj serviroj, kaj en kiuj ne staris ĝis nun piedo 
de romano. La urbanoj, kiuj neniam en la vivo estis ekster Via 
Appia, aŭskultis kun admiro pri la mirindaĵoj de Hindujo kaj 
Arabujo, pri la arĥipelagoj ĉirkaŭantaj Britujon, kie sur unu 
insulo Briareo katenis la dormantan Saturnon kaj kie loĝis 
spiritoj, pri la Hiperboreaj landoj, pri glaciiĝintaj maroj, pri la 
siblado kaj muĝo, kiujn aŭdigis la akvoj de la oceano en la 
momento, kiam la subiranta suno profundiĝis en la ondaron. 
Inter la popolaĉo facile trovis kredon similaj famoj, kiujn kredis eĉ tiaj homoj kiel Plinio kaj Tacito. Oni ankaŭ rakontis pri
tiu ŝipo, vizitota de la cezaro, ke ĝi portas provizon da tritiko por du jaroj, ne kalkulante kvarcent vojaĝantojn, samnombran ŝipanaron kaj multege da sovaĝaj bestoj, uzotaj en la 
someraj cirkoludoj. Tio elvokis ĝeneralan simpation por la 
cezaro, kiu ne nur nutris, sed ankaŭ amuzis la popolon. Oni 
do preparis sin por fervora salutado. 
Dume aperis taĉmento da numidaj rajdistoj, apartenantaj 
al la pretoria militistaro. Ili estis vestitaj per flavaj vestoj, ruĝaj 
zonoj kaj grandegaj orelringoj, ĵetantaj orajn brilojn sur iliajn 
nigrajn vizaĝojn. La pintoj de iliaj bambuaj lancoj brilis en la 
suno kiel flametoj. Post ilia trapaso komenciĝis irado, simila 
al procesio. La amasoj premis sin por rigardi la irantaron de 
pli proksime, sed alvenis taĉmentoj da piedaj pretorianoj kaj 
viciĝinte laŭlonge ĉe ambaŭ flankoj de la pordego, baris alpaŝon al la vojo. Antaŭe iris veturiloj portantaj tendojn el 
purpuro, ruĝajn kaj violkolorajn, kaj tendojn el neĝblanka 
byssus, trateksita per oraj fadenoj, kaj orientajn tapiŝojn, kaj 
citronlignajn tablojn, kaj pecojn da mozaikoj, kaj kuirejajn 
vazojn, kaj kaĝojn kun birdoj el Oriento, Sudo kaj Okcidento, kies langoj aŭ cerboj estis destinitaj sur la cezaran tablon, 
kaj amforojn kun vino, kaj korbojn kun fruktoj. Sed la objektojn, kiuj povus suferi fleksiĝon aŭ rompiĝon en la veturiloj, 
portis piedirantaj sklavoj. Oni vidis centojn da homoj, portantajn vazojn kaj statuetojn el korinta kupro; oni vidis apartajn sklavojn kun etruriaj vazoj, apartajn kun la grekaj, apartajn kun ujoj oraj, arĝentaj aŭ faritaj el aleksandria vitro. Dividis ilin malgrandaj taĉmentoj da pretorianoj piedaj kaj rajdaj, kaj ĉiun grupon da sklavoj estris gardistoj, armitaj per 
vipoj, finitaj per pecoj da plumbo kaj fero, anstataŭ la klak- 
ŝnuroj. La irantaro, konsistanta el homoj, portantaj kun atento kaj zorgema respekto diversajn objektojn, aspektis kvazaŭ 
ia solena religia procesio, kaj tiu simileco iĝis ankoraŭ pli klara, kiam oni komencis porti muzikajn instrumentojn de la 
cezaro kaj de la kortego. Oni vidis tie harpojn, liutojn grekajn, 
liutojn hebreajn kaj egiptajn, lirojn, formingojn, citrojn, ŝalmojn, longajn fleksformajn kornojn kaj cimbalojn. Rigardante 
tiun maron da instrumentoj, brilantaj en la suno de oro, 
bronzo, multekostaj ŝtonoj kaj perlamoto, oni povus kredi, ke 
Apolono aŭ Bakĥo vojaĝas en la mondon. Poste aperis luksaj 
carrucae, plenaj de akrobatoj, dancistoj, dancistinoj, ariĝintaj 
en pentrindaj grupoj, kun tirsoj en la manoj. Post ili veturis 
sklavoj, destinitaj ne por servo, sed por lukso, nome knabetoj kaj malgrandaj knabinoj, elektitaj en la tuta Grekujo kaj 
Malgranda Azio, longharaj aŭ kun volviĝantaj bukloj, tenataj per oraj retoj, similaj al amoroj, kun vizaĝoj belegaj, sed 
tute kovritaj per dika tavolo da kosmetikaĵoj, por ke la vento de Kampanio ne brunigu iliajn delikatajn haŭtojn. 
Kaj denove sekvis pretoriana taĉmento, konsistanta el 
grandegaj sikambroj, barbohavaj, bluokulaj, kun haroj helaj 
aŭ ruĝetaj. Antaŭ ili standardistoj, nomataj imaginarii, portis 
la romajn aglojn, tabulojn kun surskriboj, statuetojn de la dioj 
germanaj kaj romaj, fine statuetojn kaj bustojn de la cezaro. 
El sub iliaj feloj kaj soldataj kirasoj videblaj estis brakoj sunbrunaj kaj fortaj kiel batalmaŝinoj, kapablaj uzi la pezajn 
armilojn, per kiuj estis armitaj tiuspecaj gardistaranoj. La tero 
ŝajnis tremi sub iliaj egalaj, pezaj paŝoj, kaj ili, kvazaŭ konsciaj pri sia forto, kiun ili povis uzi kontraŭ la cezaroj mem, fiere 
rigardis la stratan amason, forgesante videble, ke multaj el ili 
venis tiun ĉi urbon en katenoj. Sed ili estis en malgranda aro, 
ĉar la ĉefaj pretoriaj fortoj restis en la tendoj loke por gardi
la ordon kaj disciplinon en la urbo. Kiam ili pasis, oni kondukis la jungeblajn tigrojn kaj leonojn de Nero, por ke, se plaĉos 
al li imiti Dionizoson, oni povu jungi ilin al procesiaj veturiloj. Hindoj kaj araboj kondukis ilin per ŝtalaj, bantfinitaj ĉenoj, tiel tamen ĉirkaŭvolvitaj per floroj, ke ili ŝajnis plektitaj 
el solaj floroj. La bestoj, malsovaĝigitaj de bestiarii, rigardis la 
amasojn per siaj verdaj, kvazaŭ dormemaj okuloj, kaj iafoje, 
levante la grandegajn kapojn, avide sorbis per la nazoj la homan ŝvitodoron, ĉirkaŭlekante la buŝegojn per siaj malglataj 
langoj. 
Sekvis ankoraŭ cezaraj veturiloj kaj portiloj, pli kaj malpli 
grandaj, inkrustitaj per eburo, perloj, aŭ riĉaj je brilo de juveloj; post ili denove iris malgranda taĉmento da pretorianoj, 
romane vestitaj, konsistanta ekskluzive el italaj soldatoj-volontuloj1; denove amaso da eleganta sklava servistaro kaj 
knabetoj, kaj fine veturis la cezaro mem, kies proksimiĝon 
anoncis de malproksime kriado de la popolo. 
En la stratamaso trovis sin ankaŭ Petro la apostolo, kiu 
deziris unufoje en la vivo vidi la cezaron. Akompanis lin Ligia, kun vizaĝo kaŝita sub densa vualo, kaj Ursus, kies forto 
estis por la knabino plej certa gardo meze de la malmodera 
kaj senbrida amaso. La ligo prenis en la manojn unu el la ŝtonegoj, destinitaj por la konstruata templo, kaj alportis ĝin al 
la apostolo, por ke tiu ĉi, surpaŝinte la ŝtonon, vidu pli bone 
ol la aliaj. La amaso unue komencis murmuri, ĉar Ursus dis- 
ŝovis ĝin, kiel ŝipo disŝovas la ondojn, kiam tamen li sola levis 
1 La loĝantoj de Italujo estis ankoraŭ de Aŭgusto liberigitaj de 
militservo, pro kio la t. n. cohors Italica, postenanta ordinare en Azio, 
konsistis el volontuloj. Ankaŭ en la pretoria gardistaro, se ĝi ne 
konsistis el alilandanoj, servis volontuloj.
la ŝtonegon, kiun kvar plej bravaj fortuloj el la popolo ne kapablus eĉ movi, la murmurado ŝanĝis sin en admiron kaj la 
krioj "macte!" aŭdiĝis ĉiuflanke. Sed dume alvenis la cezaro. 
Li sidis en veturilo havanta la formon de tendo, tirata de ses 
blankaj idumeaj virĉevaloj kun oraj hufaĵoj. La veturilo havis 
la formon de tendo kun speciale malfermitaj flankoj, por ke 
la amasoj povu vidi la cezaron. Estis tie sufiĉe da loko por 
kelkaj personoj, sed Nero, volante, ke la atento koncentriĝu 
ekskluzive je li, veturis tra la urbo sola, havante ĉe la piedoj 
nur du degenerintajn pigmeojn. Li estis vestita per blanka tuniko kaj ametista togo, kiu ĵetis violbluan brilon sur lian viza- 
ĝon. De la tempo de la vojaĝo en Neapolon li rimarkinde dikiĝis. Lia vizaĝo grasŝvelis; de sub la malsupra makzelo pendis duobla mentono, pro kio la buŝo, ĉiam tro proksima al la 
nazo, ŝajnis nun malfermiĝi tuj sub la naztruoj. La dikan kolon li vualis, kiel ordinare, per silka tuko, kiun li ĉiumomente bonigis sur si per mano blanka kaj dika, kovrita sur la artiko de ruĝaj haroj, formantaj kvazaŭ sangajn makulojn. Li tamen ne permesis al epilatores elŝiri tiujn harojn, ĉar oni diris 
al li, ke tio kaŭzas tremadon de la fingroj kaj malhelpas liutludadon. Senfunda vanteco bildis sin, kiel ordinare, sur lia 
vizaĝo, kaj kun laceco kaj enuo. Ĝenerale ĝi estis vizaĝo kaj 
terura kaj arlekenaĉa. Veturante, li turnis ambaŭflanken la 
kapon, duonfermante momente la okulojn kaj atente aŭskultante, kiel oni lin salutas. Salutis lin fulmotondro da aplaŭdoj 
kaj la krioj: "saluton, dia! saluton, cezaro, imperiestro, ĉiovenkanto! saluton, senkompara - filo de Apolono, Apolono!" 
Aŭskultante tiujn vortojn li ridetis, sed iafoje trakuris lian 
vizaĝon kvazaŭ nubo, ĉar la roma popolo estis mokema kaj, 
sentante sin sekura pro la granda nombro, ĝi permesis al si
mokajn ŝercojn eĉ kontraŭ grandaj triumfantoj, kontraŭ tiuj, 
kiujn ĝi efektive amis kaj estimis. Oni ja sciis, ke iam oni kriis 
dum la enveturo de Julio Cezaro en Romon: "civitanoj, kaŝu 
viajn edzinojn, ĉar enveturas kalva diboĉulo!" Sed la monstra memamo de Nero ne toleris eĉ plej etajn riproĉojn, nek 
mokojn, dume en la amaso, inter la laŭdaj krioj, aŭdiĝis la 
voĉoj. "Kuprobarba!... Kuprobarba! Kien vi portas vian flaman barbon? ĉu vi timas, ke Romo de ĝi flamos?" Kaj tiuj, kiuj 
tiel kriis, ne sciis, ke ilia ŝerco entenas teruran profetaĵon. La 
cezaron cetere ne tre kolerigis similaj voĉoj, ju pli, ke li ne 
havis barbon, ĉar jam antaŭe li oferis ĝin en ora skatolo al 
Jovo Kapitola. Sed aliaj, kaŝitaj post la amaso da ŝtonegoj kaj 
ĉe la angulo de la templo, vokis: "Matricida! Nero! Oresto! 
Alkmeono!" kaj aliaj: "Kie estas Octavia!" "For la purpuron!" 
Poppaean, kiu veturis tuj poste, oni salutis per la krioj: "flava 
coma!"; per tiu esprimo oni nomis stratulinojn. La muzikema 
orelo de Nero kaptis ankaŭ tiajn kriojn, kaj tiam li levis per 
la fingroj sian poluritan smeraldon al la okulo, kvazaŭ volante 
vidi kaj fiksi en la memoro tiujn, kiuj ilin eligis. Tiamaniere lia 
rigardo haltis momente sur la apostolo, staranta sur la ŝtonego. Dum momento tiuj du homoj rigardis unu la alian, kaj en 
tiu tuta brila sekvantaro, en tiuj sennombraj amasoj neniu 
pensis, ke ĉi minute rigardas unu la alian du regantoj de la 
tero, el kiuj unu baldaŭ pasos kiel sanga sonĝo kaj la alia, tiu 
maljunulo, vestita per simpla mantelo, prenos en eternan 
posedon la mondon kaj la urbon. 
Dume la cezaro traveturis, kaj tuj post li du afroj portis 
grandiozan portilon, en kiu sidis Poppaea, malamegata de la 
popolo. Vestita kiel Nero per ametistokolora vesto, kun dika 
tavolo da kosmetikaĵoj sur la vizaĝo, senmova, enpensiĝinta
kaj indiferenta, ŝi aspektis kiel iu diino, kaj belega kaj malbona, kiun oni portis kvazaŭ en procesio. Post ŝi sekvis denove 
kortego da vira kaj virina servistaro kaj vicoj da veturiloj kun 
instrumentoj de komforto kaj eleganteco. La suno jam estis 
delonge deirinta de la zenito, kiam komenciĝis traveturado 
de la aŭgustanoj - vicaro impona, brila, sangkolora kiel serpento, kaj senfina. La maldiligenta Petronius, favore salutata de la amasoj, igis sin porti en portilo kune kun sia diinsimila sklavino. Tigellinus veturis en carruca, tirata de malgrandaj ĉevaloj, ornamitaj per blankaj kaj purpuraj plumoj. 
Oni vidis, kiel li leviĝis en la veturilo kaj, etendante la kolon, 
rigardis atente, ĉu la cezaro ne donos al li la signon, ke li 
translokiĝu apuden. El la aliaj la amasoj salutis per aplaŭdoj 
Licinianuson Pison, per rido Viteliuson, per fajfado Vatiniuson. Al Licinius kaj Lecanus, la konsuloj, oni sintenis indiferente, sed Tulius Senecio, kiun la popolo amis, oni ne scias 
pro kio, ankaŭ, same kiel Vestinus, ricevis aplaŭdojn de la 
amaso. La kortego estis sennombra. Ŝajnis, ke ĉiu, kiu distingiĝis en Romo en riĉeco, brilo aŭ eminenteco, elmigras en 
Antiumon. Nero neniam vojaĝis alie ol kun mil veturiloj, kaj 
la taĉmento de tiaj akompanantoj preskaŭ ĉiam superis la 
nombron de soldatoj - legio1. Oni do montris al si reciproke Domitiuson Aferon, kaj la kadukan Lociuson Saturninuson; oni vidis Vespasianon, kiu ne estis ankoraŭ militirinta en 
Judeon, el kie li reveni, nur por meti sur la kapon la imperiestran kronon, kaj liajn filojn, kaj la junan Nervan, kaj Lucanuson, kaj Anniuson Gallon, kaj Quintianuson kaj multegajn virinojn, famajn pro sia riĉeco, beleco, lukso aŭ malĉasto. 
La rigardo de la amaso transportis sin de la konataj vizaĝoj al 
1 En la tempo de la imperio legio kalkulis pli ol 12. 000 homojn.
la jungilaro, veturiloj, ĉevaloj, strangaj vestoj de la servistaro, konsistanta el ĉiuj nacioj de la mondo. En tiu inundo de 
lukso kaj grandeco ili ne sciis, kion rigardi, kaj ne nur la okuloj, sed ankaŭ la penso blindiĝis pro tiuj oraj fulmaĵoj, pro tiuj 
koloroj pururaj kaj violaj, pro flagrado de multekostaj ŝtonoj, 
pro rebrilo de vitrornamoj, perlamoto, eburo. Ŝajnis, ke la 
sunradioj mem sorbiĝis en tiu brilan ondaron. Kaj kvankam 
en la popolamaso ne mankis mizeruloj kun kavaj ventroj kaj 
malsato en la okuloj, tamen tiu spektaklo ekscitis en ili ne nur 
ĝudeziron kaj envion, sed ankaŭ inspiris ravon kaj fierecon, 
donante la senton de tiu povo kaj nevenkebleco de Romo, 
kiun formis kaj antaŭ kiu genuis la tuta mondo. Efektive, en 
la tuta mondo estis neniu, kiu kuraĝus kredi, ke tiu potenco 
ne daŭros tra ĉiuj jarcentoj, ne postvivos ĉiujn naciojn de la 
mondo kaj ke io sur la tero povos ĝin kontraŭstari. 
Vinicius, veturanta en la fino de la korteganaro, je la vido 
de la apostolo kaj de Ligia, kiujn li ne esperis renkonti, elsaltis 
el la veturilo kaj, salutinte ilin kun radianta vizaĝo, komencis 
paroli per rapida voĉo kiel homo, kiu ne havas tempon por 
perdi: 
-Ĉu vi venis? Mi ne scias, kiel danki vin, ho Ligia!... Dio 
ne povis sendi al mi pli bonan antaŭsignon. Mi salutas vin refoje, adiaŭante, sed mi ne adiaŭas vin por longe. Envoje mi 
dislokis partajn ĉevalojn kaj en ĉiu libera tago mi estos apud 
vi, antaŭ ol mi petos permeson de reveno. Restu en sano! 
-Restu en sano, Marcus, - respondis Ligia kaj poste aldonis pli mallaŭte: 
-Kristo vin gvidu kaj malfermu vian animon al la vortoj de 
Paŭlo.
Kaj li ĝojis en la koro, vidante ŝian deziron, ke li baldaŭ iĝu 
kristano, do li respondis: 
-Ocelle mi! estu tiel, kiel vi parolas. Paŭlo preferas veturi 
inter miaj sklavoj, sed li estas kun mi, kaj li estos mia majstro kaj kunulo... Levu la vualon, mia ĝojo, ke mi ankoraŭ vidu 
vin antaŭ la vojaĝo. Kial vi vin tiel kovris? 
Ŝi levis per la mano la vualon kaj montris al li sian helan 
vizaĝon kaj la mirindajn, ridantajn okulojn, demandante: 
-Ĉu tio malplaĉas al vi? 
Kaj ŝia rideto enhavis ioman knabinan koketemon, sed Vinicius, rigardante ŝin kun ravekscito, respondis: 
-Tio malplaĉas al miaj okuloj, kiuj volus ĝis la morto rigardi vin solan. 
Poste li turnis sin al Ursus kaj diris: 
-Ursus, gardu ŝin kiel la pupilon de via okulo, ĉar ŝi estas 
ne nur via, sed ankaŭ mia - domina! 
Dirinte tion, li kaptis ŝian manon kaj premis al ĝi la buŝon, 
je granda mirego de la stratamaso, kiu ne povis kompreni tian 
signon de respekto flanke de la brila aŭgustano al la knabino, vestita per simpla, preskaŭ sklavina vesto. 
-Restu en sano... 
Poste li rapide foriris, ĉar la tuta cezara sekvantaro jam 
estis konsiderinde antaŭeniĝinta. La apostolo Petro benis lin 
nerimarkeble per la signo de kruco, kaj la bona Ursus komencis lin tuj laŭdi, kontenta, ke lia juna mastrino aŭskultas 
avide kaj rigardas lin kun dankemo. 
La sekvantaro foriĝis kaj vualiĝis per nuboj da ora polvo, 
sed ili rigardis post ĝi longe ankoraŭ, ĝis proksimiĝis al ili 
Demas, la sama, ĉe kiu Ursus laboris nokte. 
Tiu ĉi, kisinte la manon de la apostolo, komencis lin peti,
ke ili venu al li por manĝi, dirante, ke lia domo estas proksime al Emporium, kaj ili estas sendube malsataj kaj lacaj, pasiginte pliparton de la tago ĉe la pordego. 
Ili do iris kune kaj, ripozinte kaj satiĝinte en lia domo, nur 
antaŭ la vespero reiris al Transtibro. Intencante trapasi la 
riveron per la ponto de Aemilius, ili iris tra Clivus Publicus, 
kondukanta tra la mezo de Aventino, inter la templo de Diano kaj Merkuro. La apostolo Petro rigardis de la altaĵo la konstruaĵojn lin ĉirkaŭantajn kaj pli malproksimajn, nebuliĝantajn en la distanco, kaj profundiĝinte en silenton, li meditis 
pri la grandeco kaj potenco de tiu ĉi urbo, en kiun li venis 
prediki la vorton de Dio. Ĝis nun li vidis la roman regadon kaj 
la legiojn en diversaj landoj, tra kiuj li migris, sed tio estis kvazaŭ apartaj membroj de tiu potenco, kies enkorpigon en la 
persono de la cezaro li vidis hodiaŭ unuafoje. Tiu ĉi urbo senlima, rabema, avida kaj senbrida, putrinta ĝis la ostoj kaj kune 
neskuebla en sia superhoma forto, tiu cezaro, fratmurdinto, 
patrinmurdinto kaj edzinmurdinto, post kiu trenis sin aro da 
sangaj fantomoj, ne malpli granda ol lia kortego, tiu diboĉulo, 
arlekeno kaj kune reganto de tridek tegioj kaj pere de ili de la 
tuta tero, tiuj korteganoj, kovritaj per oro kaj skarlato, necertaj pri la morgaŭa tago kaj kune pli povohavaj ol reĝoj - ĉio 
tio kune ŝajnis al li ia infera regno de malbono kaj maljusteco. Kaj li miris en sia simpla koro, kiel Dio povas doni tiel 
nekompreneblan ĉiopovon al la satano, kiel Li povas doni al 
li la teron, ke li ĝin piedpremu, renversu, tretu, elpremu larmojn kaj sangon, konfuzu kiel uragano, detruu kiel fulmotondro, kaj bruligu kiel fajro. Kaj de tiuj ĉi pensoj timo regis 
lian apostolan koron kaj li komencis paroli interne al la Majstro: "Sinjoro, kion mi faru kontraŭ tiu ĉi urbo, kien Vi min
sendis? Al ĝi apartenas la maroj kaj la kontinentoj, al ĝi apartenas la bestoj sur la tero kaj la maraj kreaĵoj, al ĝi apartenas 
aliaj regnoj kaj urboj kaj tridek legioj, kiuj ilin gardas, kaj mi, 
Sinjoro, mi estas laga fiŝkaptisto! Kion mi faru, kaj kiel mi 
venku ĝian malbonpovon?" 
Tiel parolante, li levis sian grizan, tremantan kapon al la 
ĉielo, preĝante kaj vokante el la fundo de la koro al sia Dia 
Majstro, plena de malĝojo kaj teruro. 
Subite lian preĝon interrompis la voĉo de Ligia, kiu diris: 
-La tuta urbo kvazaŭ flamas... 
Efektive, la suno tiutage estis strange subiranta. Ĝia grandega disko jam kaŝis sin duone post Janikulo, kaj la tuta ĉielspaco pleniĝis per ruĝa brilo. De la loko, kie ili staris, antaŭ 
iliaj okuloj malkaŝis sin vastaj spacoj. Iom dekstre ili vidis la 
longformajn murojn de Circus Maximus, super ili la tavole 
levitajn palacojn de Palatino, kaj rekte antaŭ si, trans Forum 
Boarium kaj Velabrum, la supron de Kapitolo kun la templo 
de Jovo. Sed la muroj, la koloroj kaj la suproj de la temploj 
estis kvazaŭ dronantaj en tiu ora kaj purpura brilo. La partoj 
de la rivero videblaj de malproksime ŝajnis fluigi sangon, kaj 
laŭgrade, kiel la suno malsupreniĝis post la altaĵon, la brilo 
iĝis ĉiam pli skarlata, ĉiam pli simila al brulruĝo, ĝi kreskis, 
vastiĝis, fine ĝi etendis sin sur la sep montetojn, de kiuj ĝi 
ŝajnis flui malsupren sur la tutan ĉirkaŭaĵon. 
-La tuta urbo kvazaŭ flamas, - ripetis Ligia. 
Kaj Petro ŝirmis la okulojn per la mano kaj diris: 
-La kolero de la Sinjoro estas super ĝi.
ĈAPITRO XXXVII 
Vinicius al Ligia: 
"Phlego, la sklavo, per kiu mi sendas al vi ĉi tiun leteron, estas kristano, li do estas unu el tiuj, kiuj ricevos liberecon el viaj manoj, mia plej kara. Li estas delonga servisto de 
nia domo, do mi povas sendi per li tiun ĉi leteron kun plena 
fido, sen la timo, ke ĝi trafos en aliajn manojn ol viaj. Mi skribas el Laurento, kie ni haltis pro la varmego. Otho posedis ĉi 
tie grandiozan palacon, kiun li siatempe donacis al Poppaea, 
kaj ŝi, kvankam eksedziniĝinta je li, opiniis konvene reteni la 
belegan donacon... Kiam mi pensas pri tiuj virinoj, kiuj min 
nun ĉirkaŭas, kaj pri vi, ŝajnas al mi, ke el la ŝtonoj de Deŭkaliono naskiĝis videble diversaj specoj de homoj, malsimilaj 
unu al la aliaj, kaj ke vi apartenas al tiu, kiu naskiĝis el kristalo. Mi vin admiras kaj amas per la tuta animo, tiel ke mi 
volus skribi al vi nur pri vi mem, kaj necesas al mi regi min 
por skribi pri la vojaĝo, pri tio, kio kun mi okazas kaj pri la 
kortegaj novaĵoj. La cezaro estis do gasto de Poppaea, kiu sekrete antaŭ li preparis luksan akcepton. Ŝi invitis cetere nemultajn aŭgustanojn, sed same mi kiel Petronius, ricevis la 
alvokojn. Post la prandium ni naĝis per oraj boatoj sur la 
maro, kiu estis tiel trankvila, kvazaŭ ĝi dormus, kaj tiel blua 
kiel viaj okuloj, ho mia dia! Ni remis mem, ĉar videble flatis 
al la aŭgustino, ke ŝian boaton remas ekskonsuloj, aŭ iliaj 
filoj. La cezaro, starante ĉe la direktilo, en purpura togo, kantis himnon al la maro, kiun li verkis la antaŭan nokton kaj al 
kiu li komponis muzikon kune kun Diodorus. El aliaj boatoj 
akompanis lin sklavoj el Hindujo, kiuj scias ludi per maraj 
konkoj, kaj ĉirkaŭe aperis multaj delfenoj, kvazaŭ efektive 
logitaj per la muziko el la profundaĵoj de Amfitrito. Kaj mi - 
ĉu vi scias, kion mi faris? Mi pensis pri vi kaj sopiris al vi, kaj 
mi volus preni tiun ĉi maron kaj tiun ĉi belveteron kaj tiun ĉi 
muzikon kaj ĉion tion oferi al vi. Ĉu vi volas, ke ni loĝu iam 
ĉe marbordo, for de Romo, mia aŭgustino? Mi havas en Sicilio posedaĵon kun migdala arbaro, kiu printempe floras rozkolore kaj venas tiel proksimen al la maro, ke la finoj de la 
branĉoj preskaŭ tuŝas la akvon. Tie mi amos vin kaj adoros 
tiun instruon, kiun Paŭlo al mi konigos, ĉar mi jam scias, ke 
ĝi ne kontraŭas al la amo kaj al la feliĉo. Ĉu vi volas? Sed antaŭ ol mi aŭdos la respondon el via amata buŝo, mi skribas al 
vi plue, kio okazis en la boato. Kiam la bordo restis jam for 
post ni, ni vidis malproksime antaŭ ni velon, kaj tuj estiĝis 
diskuto, ĉu ĝi estas fiŝkaptista boato aŭ granda ŝipo el Ostio. 
Mi distingis ĝin la unua; tiam la aŭgustino diris, ke por miaj 
okuloj nenio videble estas sekreta, kaj, mallevinte subite vualon sur la vizaĝon, demandis, ĉu eĉ tiel mi ŝin rekonus, Petronius tuj respondis, ke trans nubo oni eĉ la sunon ne povas 
koni, sed ŝi, kvazaŭ ridetante, diris, ke tiel akrajn okulojn nur 
amo sola povus blindigi, kaj nomante diversajn aŭgustaninojn, komencis demandi kaj diveni, kiun mi amas. Mi respondis trankvile, sed ŝi diris fine ankaŭ vian nomon. Mi sentas veran dankemon al Petronius, kiu ĉi momente ŝancelis la 
boaton, pro kio la ĝenerala atento estis deturnita de mi, ĉar 
se mi aŭdus pri vi malafablajn aŭ mokajn vortojn, mi ne scius 
kaŝi la koleron kaj devus batali kontraŭ la deziro frakasi per
la remilo la kapon de tiu malica kaj malbona virino... Vi ja 
memoras, kion mi rakontis al vi en la domo de Linus, antaŭ- 
tage de la forveturo, pri la okazo sur la lago de Agrippa? Petronius timas pri mi kaj eĉ hodiaŭ li insistegis, ke mi ne incitu la memamon de la aŭgustino. Sed Petronius min ne plu 
komprenas kaj ne scias, ke ekster vi ekzistas por mi neniu 
volupto, nek belo, nek amo, kaj ke al Poppaea mi havis sole 
abomenon kaj malestimon. Vi jam tre ŝanĝis mian animon, 
kaj tiagrade, ke al la antaŭa vivo mi eĉ ne scipovus plu reveni. Sed ne timu, ke ĉi tie povas okazi al mi io malbona. Poppaea min ne amas, ĉar ŝi kapablas neniun ami, kaj la fonto de 
ŝiaj deziroj estas nur kolero kontraŭ la cezaro, kiu estas ankoraŭ sub ŝia influo kaj kiu ŝin eble amas ankoraŭ, tamen li ne 
ŝparas ŝin plu kaj ne kaŝas de ŝi sian senhontecon kaj siajn 
malbonagojn. Mi diros al vi cetere ankoraŭ ion, kio devas vin 
trankviligi: jen Petro diris al mi antaŭ la forveturo, ke mi ne 
timu la cezaron, ĉar eĉ unu haro ne falos de mia kapo, kaj mi 
kredas al li. La interna voĉo diras al mi, ke ĉiu lia vorto devas 
plenumiĝi, kaj ĉar li benis nian amon, tial nek la cezaro, nek 
ĉiuj potencoj de Hadeso, nek eĉ Fato mem kapablos vin rabi 
de mi, ho Ligia! Kiam mi pensas pri tio, mi estas feliĉa kaj 
trankvila. Sed vin, kristaninon, eble ofendas tio, kion mi diras pri la ĉielo kaj pri Fato? Tiuokaze pardonu min, ĉar mi 
pekas senvole. Bapto ne lavis min ankoraŭ, sed mia koro estas kiel malplena pokalo, kiun Paŭlo el Tarso plenigos per la 
dolĉa kristana instruo por mi des pli dolĉa, ke ĝi estas via. Vi, 
mia dia, kalkulu al mi kiel meriton tion almenaŭ, ke el tiu 
pokalo mi elverŝis la fluidaĵon, kiu ĝin antaŭe plenigis, kaj ke 
mi ĝin ne retiras, sed etendas kiel soifanto, starinta ĉe pura 
fonto. Mi trovu favoron antaŭ viaj okuloj. En Antiumo mi
pasigos tagojn kaj noktojn aŭskultante Paŭlon, kiu inter miaj 
servistoj jam en la unua tago de la vojaĝo akiris tian influon, 
ke ili ĉirkaŭas lin senĉese, vidante en li ne nur miraklofaranton, sed preskaŭ supernaturan estaĵon. Mi vidis hieraŭ ĝojon 
sur lia vizaĝo, kaj kiam mi demandis, kion li faras, li respondis: ' Mi semas' . Petronius scias, ke li estas inter miaj servistoj 
kaj deziras lin vidi, same kiel Seneca, kiu aŭdis pri li ĉe Gallo. Sed jam la steloj paliĝas, ho Ligia, kaj la matena ' lucifero' 
brilas ĉiam pli lume. Baldaŭ la matenruĝo verŝos sian koloron 
sur la maron - kaj dormas ĉio ĉirkaŭe, nur mi pensas pri vi 
kaj amas vin. Mi salutas vin kun la matenlumo, sponsa mea!"
ĈAPITRO XXXVIII 
Vinicius al Ligia: 
"Ĉu vi estis iam kun la Aulusoj en Antiumo, kara mia? 
Se ne, mi estos feliĉa, kiam mi montros ĝin al vi. Jam de Laurento etendas sin laŭlonge de la bordo ĝardendomoj, unu 
post la alia, kaj Antiumo mem estas senfina vico da palacoj 
kaj portikoj, kies kolonoj dum belvetero spegulas sin en la 
akvo. Ankaŭ mi havas ĉi tie, apud la akvo, posedaĵon kun 
olivarbaro kaj cipresaro post la ĝardeno, kaj kiam mi pensas, 
ke tiu posedaĵo iĝos iam via, pli blankaj ŝajnas al mi ĝiaj marmoroj, pli ombroriĉaj la ĝardenoj kaj pli lazura la maro. Ho 
Ligia kiel bone estas vivi kaj ami! La maljuna Menicles, kiu 
administras ĉi tie mian domon, plantis sur herbejoj, sub mirtoj, tutajn tufojn da iridoj, kaj je ilia vido mi rememoris la domon de la Aulusoj, vian impluvium kaj vian ĝardenon, en kiu 
mi sidis apud vi. Al vi ankaŭ tiuj iridoj memorigos la gepatran 
domon, tial mi estas certa, ke vi amos Antiumon kaj tiun ĉi 
domon. Tuj post la alveno mi longe parolis kun Paŭlo ĉe la 
prandium. Ni parolis pri vi, poste li komencis min instrui, kaj 
mi aŭskultis longe, kaj nur tion mi diros al vi, ke se mi eĉ scius 
tiel skribi kiel Petronius, eĉ tiam mi ne scipovus konigi al vi 
ĉion, kio trakuris mian penson kaj animon. Mi ne esperis, ke 
povas esti ankoraŭ en la mondo tia feliĉo, belo kaj trankvilo, 
pri kiuj la homoj ĝis nun ne scias. Sed ĉion tion mi rezervas 
por interparolo kun vi, kiam en unua libera momento mi alvenos Romon. Diru al mi, kiamaniere la tero povas surteni 
kune tiajn homojn kiel Petro la apostolo, kiel Paŭlo el Tarso 
kaj la cezaro? Mi demandas tial, ke la vesperon post la instruado de Paŭlo mi pasigis ĉe Nero, kaj ĉu vi scias, kion mi tie 
aŭdis? Jen unue li legis al ni sian poemon pri la detruo de 
Trojo, kaj komencis plendi, ke li neniam vidis brulantan urbon. Li enviis Priamon kaj nomis lin feliĉulo ĝuste tial, ke li 
povis rigardi la brulegon kaj pereon de sia naskiĝa urbo. Je tio 
Tigellinus diris: ' Diru unu vorton, dia, tiam mi prenos torĉon, 
kaj antaŭ ol la nokto pasos, vi vidos brulantan Antiumon.' 
Sed la cezaro nomis lin stultulo. ' Kien mi venu,' - li diris, - 
' por spiri la maran aeron kaj flegi tiun ĉi voĉon, kiun la dioj 
al mi donacis kaj pri kiu, kiel oni diras, mi devas zorgi por la 
bono de la popolo? Ĉu ne Romo min malsanigas, ĉu ne la sufokaj odoroj el Suburra kaj Eskvilino igas min raŭka, kaj ĉu 
brulanta Romo ne prezentus centoble pli grandiozan kaj pli 
tragikan vidaĵon ol brulanta Antiumo?' Ĉe tio ĉiuj komencis 
paroli, kiel senkompara tragedio estus la bildo de la urbo, kiu 
konkeris la mondon, ŝanĝita en amason da cindroj. La cezaro deklaris; ke tiam lia poemo superus la kantojn de Homero, poste li komencis paroli, kiel li rekonstruus la urbon kaj 
kiel la sekvontaj generacioj devus admiri lian verkon, kompare kun kiu malgrandaj ŝajnus ĉiuj aliaj homaj verkoj. Tiam 
la ebriaj festenanoj komencis krii: ' Faru tion! faru tion!' al kio 
li, diris: ' Mi devus havigi al mi pli fidelajn kaj pli sindonajn 
amikojn' . Mi konfesas, ke aŭdante tion, mi komence maltrankviliĝis, ĉar en Romo estas vi, carissima. Mi mem priridas nun 
tiun timon kaj mi pensas, ke la cezaro kaj la aŭgustanoj, kiel 
ajn frenezaj ili estas, similan frenezaĵon ne kuraĝus plenumi. 
Tamen vidu, kiel oni timas pri tiu, kiun oni amas - tamen mi
preferus, ke la domo de Linus ne staru en mallarĝa translibra 
strateto, en kvartalo okupata de fremda loĝantaro, kiun oni 
malpli konsiderus en tia okazo. Al mi eĉ la palacoj de Palatino mem ne ŝajnus loĝejo inda je vi, do mi volus ankaŭ, ke 
manku al vi nenio el tiuj ornamoj kaj komfortaĵoj, al kiuj vi 
kutimis de la infaneco. Translokiĝu en la domon de la Aulusoj, mia Ligia. Mi multe pensis ĉi tie pri tio. Se la cezaro 
estus en Romo, la famo pri via reveno efektive povus per sklavoj atingi ĝis Palatino, direkti al vi la atenton kaj kaŭzi persekutadon pro tio, ke vi kuraĝis agi kontraŭ la volo de la cezaro. Sed li longe restos ĉi tie en Antiumo, kaj antaŭ ol li revenos, la sklavoj estos delonge ĉesintaj pri tio paroli. Linus kaj 
Ursus povos loĝi kun vi. Cetere mi vivas per la espero, ke 
antaŭ ol Palatino revidos la cezaron, vi, mia dia, loĝos jam en 
la propra domo ĉe Carinae. Benita estu la tago, la horo kaj la 
momento, en kiu vi transpaŝos mian sojlon, kaj se Kristo, 
kiun mi lernas konfesi, faros tion, benita estu ankaŭ Lia 
nomo. Mi servos Lin kaj fordonos por Li mian vivon kaj sangon. Malĝuste mi parolas: ni ambaŭ servos Lin, kiel longe sufi- 
ĉos al ni la ŝpinaĵo de la vivo. Mi amas vin kaj salutas per la 
tuta animo".
ĈAPITRO XXXIX 
Ursus ĉerpis akvon el cisterno kaj, tirante per ŝnuro duoblan amforon, kantis duonvoĉe strangan ligan kanton, 
rigardante samtempe per ĝojegaj okuloj Ligian kaj Viniciuson, kiuj meze de cipresoj en la ĝardeneto de Linus blankis kiel du statuoj. Plej facila vento ne movis iliajn vestojn. 
Ora kaj violkolora krepusko kovris iom post iom la mondon 
kaj ili, en la vespera trankvilo, interparolis, tenante sin reciproke je la manoj. 
-Ĉu nenio malbona povas vin trafi, Marcus, pro tio, ke vi 
forlasis Antiumon sen la scio de la cezaro? - demandis Ligia. 
-Ne, mia kara, - respondis Vinicius. - La cezaro anoncis, ke li fermos sin por du tagoj kun Terpnos kaj komponos 
novajn kantojn. Ofte li tiel faras, kaj tiam li memoras kaj scias 
nenion alian. Cetere, kion signifas por mi la cezaro, se mi 
estas apud vi kaj rigardas vin. Mi jam tro multe sopiris, kaj en 
la lastaj tagoj la dormo min forlasis. Iafoje, kiam mi dormetis pro laceco, mi vekiĝis subite kun la sento, ke danĝero pezas super vi; kelkfoje mi sonĝis, ke oni rabis miajn envojajn 
ĉevalojn, kiuj devis porti min el Antiumo Romon kaj per kiuj 
mi trakuris tiun distancon tiel rapide, kiel neniam ĝin trakuris 
iu cezara kuriero. Kaj pli longe mi ne plu povis vivi sen vi. Mi 
amas vin tro multe, mia kara, mia plej kara! 
-Mi sciis, ke vi venos. Dufoje Ursus iris laŭ mia peto al
Carinae kaj demandis pri vi en via domo. Linus priridis min, 
kaj Ursus ankaŭ. 
Efektive oni vidis, ke ŝi atendis lin, ĉar anstataŭ la ĉiutaga 
malhela vesto, ŝi surhavis molan, blankan stola, el kies belegaj faldoj ŝiaj ŝultroj kaj kapo elprofundiĝis kvazaŭ florantaj 
primoloj el neĝo. Kelkaj rozkoloraj anemonoj ornamis ŝiajn 
harojn. 
Vinicius alpremis la buŝon la ŝia mano, poste ili sidiĝis sur 
ŝtona benko meze de sovaĝa vito, kaj apoginte sin ŝultro al 
ŝultro, silentis, rigardante la vesperan ĉielruĝon, kies lastaj 
briloj spegulis sin en iliaj okuloj. 
La ĉarmo de la kvieta vespero ekregis ilin iom post iom. 
-Kiel trankvile estas ĉi tie kaj kiel belega estas la mondo, 
- diris Vinicius per mallaŭta voĉo. - La nokto venas treege 
serena. Mi sentas min tiel feliĉa kiel neniam en la vivo mi 
estis. Diru al mi, Ligia, kio ĝi estas? Mi neniam supozis, ke 
povas ekzisti tia amo. Mi pensis, ke ĝi estas nur fajro en la 
vejnoj kaj voluptavido, sed nur nun mi vidas, ke oni povas 
ami per ĉiu guto da sango, per ĉiu spiro, kaj senti kune tian 
trankvilon dolĉan kaj senliman, kvazaŭ la animon jam estu 
kvietigintaj Dormo kaj Morto. Ĝi estas por mi io nova. Mi 
rigardas tiun trankvilon de la arboj kaj ŝajnas al mi, ke ĝi estas en mi. Nur nun mi komprenas, ke povas ekzisti feliĉo, pri 
kiu la homoj ĝis nun ne sciis. Nur nun mi komprenas, kial vi 
kaj Pomponia Graecina estas tiel serenaj... Jes!... Tion donas 
Kristo... 
Kaj ŝi en la sama momento metis sian belegan vizaĝon sur 
lian ŝultron kaj diris: 
-Mia kara Marcus... 
Ŝi ne povis paroli plu. Ĝojo, dankemo, sento, ke nur nun ŝi
rajtas ami, sufokis ŝian voĉon, aliflanke ili plenigis ŝiajn okulojn per larmoj de kortuŝo. Vinicius, ĉirkaŭbrakinte ŝian delikatan korpon, karespremis ŝin dum momento, poste diris: 
-Ligia! Benita estu la momento, en kiu mi aŭdis unuafoje 
Lian nomon. 
Kaj ŝi respondis mallaŭte: 
-Mi amas vin, Marcus. 
Poste ambaŭ denove eksilentis, ne povante eligi vortojn el 
la sentoplenaj brustoj. Sur la cipresoj estingiĝis la lastaj violkoloraj rebriloj kaj la ĝardeno komencis arĝenti de la kvaronluma klingo. 
Post momento Vinicius komencis paroli: 
-Mi scias... Apenaŭ mi eniris ĉi tien, apenaŭ mi kisis viajn 
karajn manojn, mi legis en viaj okuloj la demandon, ĉu mi 
komprenas tiun Dian instruon, kiun vi konfesas, kaj ĉu mi 
estas baptita? Ne, mi ne estas baptita, sed ĉu vi scias, mia floro, kial? Jen Paŭlo diris al mi: "Mi vin konvinkis, ke Dio venis en la mondon kaj lasis sin krucumi por savi la mondon, 
sed en la fonto de difavoro lavu vin Petro, kiu unua etendis 
super vi la manojn kaj unua vin benis." Kaj mi volis ankaŭ, ke 
vi, mia plej kara, rigardu mian bapton kaj ke mia baptopatrino estu Pomponia. Tial mi ne estas ĝis nun baptita, kvankam 
mi kredas je la Savinto kaj je Lia dolĉa instruo. Paŭlo min 
konvinkis, konvertis, kaj ĉu povis okazi alie? Kiel mi povus ne 
kredi, ke Kristo venis en la mondon, se tion diras Petro, kiu 
estis Lia disĉiplo, kaj Paŭlo, al kiu Li sin diskonigis? Kiel mi 
povus ne kredi, ke Li estis Dio, se Li leviĝis el mortintoj? Oni 
ja vidis Lin en la urbo, kaj ĉe la lago kaj sur la monto, kaj vidis Lin homoj, kies buŝoj ne konas mensogon. Mi jam kredis 
tion en la tempo, kiam mi aŭdis Petron en Ostriano, ĉar jam
tiam mi diris al mi: en la tuta mondo ĉiu alia homo povus 
mensogi, krom tiu, kiu diras: "Mi vidis!" Sed mi timis vian 
instruon. Ŝajnis al mi, ke ĝi vin rabas de mi. Mi kredis, ke 
estas en ĝi nek saĝeco, nek beleco, nek feliĉo. Hodiaŭ tamen, 
kiam mi ekkonis, kia homo mi estus, se mi ne volus, ke en la 
mondo regu vero, ne mensogemo, ne malamo, bono, ne krimo, fideleco, ne malfideleco, kompatemo, ne venĝo? Ĉu estas homo, kiu tion ne volus kaj ne preferus? Kaj tion ja proklamas via instruo. Aliaj instruoj ankaŭ deziras justecon, sed 
tiu ĉi sola faras la homan koron justa. Kaj krom tio ĝi faras ĝin 
pura kiel via koro kaj la koro de Pomponia, kaj ĝi faras ĝin 
fidela kiel via koro kaj la koro de Pomponia. Mi estus blinda, 
se mi tion ne vidus. Kaj se krom tio Kristo promesis vivon 
eternan kaj feliĉon tiel senmezuran, kian nur la Dia ĉiopovo 
kapablas doni, kion do pli oni povas deziri? Se mi demandus 
Senecan, pro kiuj motivoj li rekomendas virton, se malvirto 
alportas pli da feliĉo, li vere povus respondi al mi nenion 
prudentan. Sed mi nun scias, kial mi devas esti virta. Jen tial, 
ĉar bono kaj amo fluas de Kristo, kaj tial, ĉar kiam la morto 
fermos miajn okulojn, retrovi la vivon, retrovi la feliĉon, retrovi min mem kaj vin, mia plej kara... Kiel mi povus ne ami 
kaj ne akcepti la instruon, kiu kaj diras la veron kaj neniigas 
la morton? Kiu ne preferus bonon al malbono? Mi pensis, ke 
tiu instruo kontraŭas feliĉon, dume Paŭlo min konvinkis, ke 
ĝi ne nur nenion forprenas, sed eĉ donas pli multe. Ĉio tio 
apenaŭ povas trovi lokon en mia kapo, sed mi sentas, ke tiel 
estas, ĉar neniam mi estis egale feliĉa, nek mi povus esti, se 
mi eĉ prenus vin perforte kaj havus en mia domo. Vi diris al 
mi antaŭ momento: "mi amas vin", kaj tiujn vortojn mi ne 
eligus el vi per la tuta potenco de Romo. Ho Ligia! La saĝo
diras, ke tiu ĉi instruo estas Dia kaj plej bona, la koro ĝin sentas, kaj al tiaj du potencoj kiu povas kontraŭstari? 
Ligia aŭskultis lin, fiksinte sur li siajn bluajn okuloj, similajn en la lunbrilo al mistikaj floroj, kaj roskovritajn kiel floroj. 
-Jes, Marcus! Vere! - ŝi diris, alpremante pli forte la kapon al lia ŝultro. 
Kaj en tiu momento ambaŭ sentis sin treege feliĉaj, ĉar ili 
komprenis, ke, krom amo, ligas ilin ankoraŭ iu alia forto, kaj 
dolĉa kaj nevenkebla, forto, pro kiu la amo mem iĝas io senpasa, superstaranta ŝanĝojn, seniluziiĝojn, perfidon, kaj eĉ 
morton. Iliajn korojn plenigis komplete la certeco, ke kio ajn 
povus okazi, ili ne ĉesos ami sin reciproke kaj aparteni unu al 
la alia. Kaj pro tio neesprimebla paco fluis en iliajn animojn. 
Vinicius sentis, krome, ke ĝi estas amo ne nur pura kaj profunda, sed tute nova, tia, kian la mondo ĝis nun ne konis kaj 
ne povis doni. Formis ĝin en lia koro ĉio: Ligia, kaj la instruo 
de Kristo, kaj la lunbrilo, trankvile dormanta sur la cipresoj, 
kaj la serena nokto, tiel ke la tuta universo ŝajnis al li plena 
de tiu sola amo. 
Post momento li denove komencis paroli per voĉo mallaŭ- 
ta kaj tremanta: 
-Vi estos la fiero de mia animo kaj vi estos al mi plej kara 
en la mondo. Samtakte batos niaj koroj, komuna estos nia 
preĝo kaj komuna nia dankemo al Kristo. Ho mia kara! Vivi 
kune, adori kune la dolĉan Dion kaj scii, ke kiam venos la 
morto, niaj okuloj ree malfermiĝos kiel post trankvila dormo, 
al nova lumo - kion pli bonan oni povas imagi? Do mi nur 
miras, ke mi ĝin antaŭe ne komprenis Kaj ĉu vi scias, kio nun 
ŝajnas al mi? - nome, ke al tiu instruo neniu kontraŭstaros.
Post ducent aŭ tricent jaroj akceptos ĝin la tuta mondo, kaj 
estos neniuj dioj krom Kristo, kaj neniuj temploj krom la kristanaj. Kiu ne volus sian propran feliĉon? Ha, mi aŭdis la interparolon de Paŭlo kun Petronius, kaj ĉu vi scias, kion Petronius diris fine? "Ĝi ne estas por mi," sed nenion pli li sciis 
respondi. 
-Ripetu al mi la vortojn de Paŭlo, - diris Ligia. 
-Tio estis ĉe mi, vespere. Petronius komencis paroli facilmaniere kaj ŝerci, kiel li kutime faras; tiam Paŭlo diris al li: 
"Kiel vi povas, saĝa Petronius, nei, ke Kristo ekzistis kaj leviĝis 
el mortintoj, se vi ne estis tiam en la mondo? Dume Petro kaj 
Johano vidis Lin, kaj mi ankaŭ Lin vidis envoje al Damasko. 
Unue do via saĝeco pruvu, ke ni estas mensogantoj, kaj nur 
poste ĝi neu niajn atestojn". Sed Petronius respondis, ke li 
tute ne intencas nei, ĉar li scias, ke okazas en la mondo multaj 
nekompreneblaj aferoj, kiujn tamen kredindaj homoj atestas. 
Sed, li diris, alia afero estas malkovri iun novan, alilandan 
Dion, kaj alia akcepti Lian instruon. "Mi volas," - li diris, - 
"scii pri nenio, kio povus fuŝi mian vivon kaj detrui ĝian belecon. Ne gravas, ĉu niaj dioj estas veraj sed ili estas belaj, 
estas al ni gaje kun ili, kaj ni povas vivi senzorge." Tiam Paŭlo 
respondis jene: "Vi malakceptas la instruon de amo, justeco 
kaj kompatemo, ĉar vi timas la zorgojn de la vivo, sed pensu, 
Petronius, ĉu via vivo vere estas libera de zorgoj? Nek vi, sinjoro, nek iu el la plej riĉaj kaj plej povohavaj inter vi scias, ĉu, 
endormiĝinte vespere, li ne vekiĝos matene kun mortverdikto. Dume, se la cezaro konfesus tiun instruon, kiu ordonas 
amon kaj justecon, ĉu via feliĉo ne estus pli sekura? Vi timas 
pri viaj ĝojoj, sed ĉu la vivo ne estus tiam pli ĝojplena? Kaj 
koncerne la ornamojn de la vivo kaj la belon, se vi konstruis
tiom da grandiozaj temploj kaj statuoj honore al dioj malbonaj, venĝemaj, adultaj kaj falsaj, kiom pli belajn vi konstruus 
al unusola Dio, amo kaj vero? Vi estas kontenta de via sorto, 
ĉar vi estas riĉa kaj vivas en lukso, sed same vi povus esti malriĉa kaj forlasita, kvankam el granda gento vi devenas, kaj 
tiam, vere, estus al vi pli bone en la mondo, se la homoj konfesus Kriston. En via urbo eĉ riĉaj gepatroj, ne volante havi 
zorgojn pro la edukado de la infanoj, ofte forigas ilin el la 
domo; tiajn infanojn oni nomas alumni. Vi ankaŭ, sinjoro, 
povus esti tia alumnus. Sed se viaj gepatroj vivus laŭ nia instruo, tio ne povus al vi okazi. Se vi, atinginte la viran aĝon, 
edzinigus amatan virinon, vi preferus, ke ŝi restu al vi fidela 
ĝis la morto. Dume rigardu, kio ĉe vi okazas, kiom da senhonteco estas, kiom da malhonoro, kiom da malrespekto al geedza ligo! Vi ja mem jam miras, se vi trovas inter vi virinon, kiun 
vi nomas univira. Sed mi diras al vi, ke tiuj virinoj, kiu havos 
Kriston en la koro, ne malfideliĝos al siaj edzoj, same kiel la 
kristanaj edzoj estos fidelaj al la edzinoj. Antaŭ vi tremas la 
tuta mondo, sed vi tremas antaŭ la propraj sklavoj, ĉar vi scias, ke ĉiuhore ili povas ekribeli terure kontraŭ via tiraneco, 
kiel ili jam plurfoje ribelis. Vi estas riĉa, sed vi ne scias, ĉu 
morgaŭ oni ne igos vin forlasi la riĉaĵojn; vi estas juna, sed 
morgaŭ eble vi devos morti. Vi amas, sed perfido embuskas 
kontraŭ vi; vi ŝatas palacojn kaj ĝardenojn, sed morgaŭ vi 
povos esti ekzilita en la solejojn de Pandatario; vi havas milojn da servistoj, sed morgaŭ tiuj servistoj povos elverŝi vian 
sangon. Kaj se tiel estas, kiel vi povas esti trankvilaj, feliĉaj kaj 
vivi en ĝojo? Sed mi proklamas amon kaj mi proklamas instruon, kiu ordonas al regantoj ami siajn regatojn, al sinjoroj 
- ami siajn sklavojn, al sklavoj - servi pro amo, agi kun justeco kaj kompatemo, fine ĝi promesas feliĉon kiel maro senliman, senfinan. Kiel do vi povas, Petronius, diri, ke tiu instruo fuŝas la vivon, se ĝi riparas la vivon kaj se vi mem estus 
centoble pli feliĉa kaj pli sekura, se ĝi posedus la mondon, kiel 
ĝin posedis via roma regado." 
-Tiel parolis Paŭlo, ho Ligia, kaj tiam Petronius diris: "ĝi 
ne estas por mi", kaj, ŝajnigante sin dormema, li eliris, dirante 
ankoraŭ ĉe la eliro: "Mi preferas mian Eunicen ol vian instruon, judeano, sed mi ne volus batali kontraŭ vi de sur tribuno." 
Mi tamen aŭskultis liajn vortojn per la tuta animo, kaj kiam 
li parolis pri niaj virinoj, mi gloris tutkore tiun instruon, el kiu 
vi elkreskis, kiel printempe elkreskas lilioj el fruktodona tero. 
Kaj mi pensis tiam: jen Poppaea forlasis du edzojn por Nero, 
jen Calvia Crispinilla, jen Nigidia, jen preskaŭ ĉiuj, kiujn mi 
konas, krom la sola Pomponia, malfideliĝas al la geedza ligo 
kaj al siaj ĵuroj, nur ŝi sola, nur ŝi, mia elektita, ne forlasos 
min, ne trompos, ne surŝutos per cindro la hejman fajron, eĉ 
se forlasus kaj trompus min ĉio, al kio mi konfidis. Do mi parolis al vi en la animo: per kio mi repagos al vi, se ne per amo 
kaj adoro? Ĉu vi sentis, ke mi tie, en Antiumo, turnis min al 
vi kaj interparolis kun vi senĉese, senrompe, kvazaŭ vi estus 
apude? Centfoje pli mi vin amas pro tio, ke vi forkuris de mi 
el la domo de la cezaro. Mi ankaŭ ne volas lin plu. Mi ne volas liajn voluptojn kaj muzikon, nur vin solan. Diru unu vorton, kaj ni forlasos Romon por loĝi for, malproksime. 
Ligia, ne deturnante la kapon de lia ŝultro, levis la okulojn, 
kvazaŭ penseme, al la arĝente brilantaj pintoj de la cipresoj 
kaj respondis: 
-Bone, Marcus. Vi skribis al mi pri Sicilio, kie ankaŭ la 
Aulusoj volas pasigi la jarojn de sia maljuneco.
Kaj Vinicius interrompis kun ĝojo: 
-Jes, mia kara! Mia posedaĵo najbaras kun ilia. Mirinda 
estas tiu bordlando, kie la klimato estas ankoraŭ pli dolĉa, la 
noktoj ankoraŭ pli serenaj ol la romaj, aromaj kaj lumaj... Tie 
vivo kaj feliĉo estas preskaŭ la samo. 
Poste li komencis revi pri la estonteco. 
-Tie oni povas forgesi ĉiajn zorgojn. En boskoj, en olivarbaroj ni promenos kaj ripozos en la ombro. Ho Ligia! kia 
mirinda vivo - ami, ĝui trankvilon, kune rigardi la maron, 
kune rigardi la ĉielon, kune glori la dolĉan Dion, fari ĉirkaŭe 
bonon kaj justecon en paco. 
Ambaŭ eksilentis, rigardante la estontecon; li nur karespremis ŝin al si ĉiam pli forte, ĉe kio en la lunbrilo flagris sur 
lia mano kavalira ringo. En la kvartalo, okupata de malriĉa, 
laborista loĝantaro, ĉiuj jam dormis kaj nenia brueto konfuzis la silenton. 
-Ĉu vi permesos al mi vidadi Pomponian? - demandis 
Ligia. 
-Jes, mia kara. Ni invitos ilin en nian domon aŭ mem iros 
al ili. Ĉu vi volas, ke ni kunprenu Petron la apostolon? Li estas laca de la aĝo kaj laboro. Paŭlo ankaŭ nin vizitos, li konvertos Auluson Plautiuson, kaj kiel soldatoj fondas koloniojn 
en malproksimaj landoj, tiel ni fondos kristanan kolonion. 
Ligia levis la manon kaj, preninte la manon de Vinicius, 
volis alpremi al ĝi la buŝon, sed li parolis flustre, kvazaŭ li 
timus alarmi la feliĉon: 
-Ne, Ligia! ne! mi vin amegas kaj adoras, vi donu al mi la 
manojn. 
-Mi amas vin. 
Sed li alpremis jam la buŝon al ŝiaj manoj, blankaj kiel jasmeno, kaj dum momento ili aŭdis nur la batadon de la propraj koroj. En la aero ne estis eĉ plej eta blovo kaj la cipresoj 
staris tiel senmove, kvazaŭ ili ankaŭ retenus la spiron en la 
brustoj. 
Subite la silenton interrompis tondro neatendita, profunda kaj kvazaŭ venanta el sub la tero. Tremo trakuris la korpon de Ligia kaj Vinicius, leviĝinte, diris: 
-Leonoj muĝas en la bestejoj... 
Kaj ambaŭ komencis aŭskulti. Dume al la unua muĝo respondis dua, tria, deka, el ĉiuj flankoj kaj kvartaloj. En la urbo 
estis iafoje kelkaj miloj da leonoj, lokitaj ĉe diversaj arenoj, kaj 
kelkfoje nokte, proksimiĝante al la kradegoj kaj apogante sur 
ili siajn grandegajn kapojn, ili voĉis tiamaniere sian sopiron 
al libereco kaj dezerto. Tiel ili komencis sopiri ankaŭ ĉi foje, 
kaj transdonante la tonon unu al alia en la nokta silento, plenigis la urbon per muĝado. Estis en tio io neesprimeble minaca kaj malserena, tial Ligia, al kiu tiuj voĉoj konfuzis la lumajn 
viziojn de la estonteco, aŭskultis ilin kun koro premita de ia 
stranga teruro kaj malĝojo. 
Sed Vinicius ĉirkaŭbrakis ŝin kaj diris: 
-Ne timu, mia kara. La cirkoludoj proksimiĝas, do ĉiuj bestejoj estas plenegaj. 
Poste ili ambaŭ eniris la domon de Linus, akompanataj de 
ĉiam pli potenca tondro de la leonaj muĝoj.
ĈAPITRO XL 
En Antiumo dume Petronius atingis preskaŭ ĉiutage novajn venkojn kontraŭ la aŭgustanoj, rivalantaj kun li pri 
favoro de la cezaro. La influo de Tigellinus tute nuliĝis. En 
Romo, kie oni devis neniigi homojn, kiuj ŝajnis danĝeraj, rabi 
iliajn havaĵojn, prizorgi politikajn aferojn, aranĝi cirkluldojn, 
elvokantajn miron pro sia lukso kaj malbona gusto, kaj fine, 
kontentigi monstrajn plaĉojn de la cezaro, Tigellinus, same 
ruza kiel preta al ĉio, montriĝis nepra. Sed en Antiumo, meze 
de la palacoj, spegulantaj sin en la mara lazuro, la cezaro vivis la grekan vivon. De mateno ĝis vespero oni legis versaĵojn, 
parolis pri ilia konstruo kaj perfekteco admiris sukcesajn parolturnojn, okupis sin pri muziko, teatro, unuvorte ekskluzive 
pri tio, kion eltrovis kaj per kio ornamis la vivon la greka genio. Sed en tiaj kondiĉoj Petronius, senkompare pli klera ol 
Tigellinus kaj aliaj aŭgustanoj, sprita, elokventa, plena de 
subtilaj sentoj kaj gusto, devis akiri superecon. La cezaro ser- 
ĉis lian societon, demandis lian opinion, petis konsilon, kiam 
li mem verkis, kaj elmontris al li amikecon pli vivan ol iam 
antaŭe. Al la ĉirkaŭantoj ŝajnis, ke lia influo atingis jam finan 
venkon, ke la amikeco inter li kaj la cezaro iĝis jam konstanta kaj daŭros dum jaroj. Eĉ tiuj, kiuj antaŭe montris malsimpation al la eleganta epikurano, nun komencis lin ĉirkaŭi kaj 
klopodi pri lia favoro. Pluraj eĉ estis sincere kontentaj en la 
animo, ke la superecon ŝajnis homo, kiu sciis, vere, kion pensi 
pri ĉiu kaj akceptis kun skeptika rideto flatojn de siaj hieraŭaj 
malamikoj, sed ĉu pro eleganteco, aŭ pro bonmanieroj, ne
estis venĝema kaj ne uzis sian potencon je malbono de aliaj. 
Estis momentoj, kiam li povis pereigi eĉ Tigellinuson, sed li 
preferis moki la lastan kaj evidentigi lian senedukitecon kaj 
vulgarecon. La senato en Romo ekspiris, ĉar de unu kaj duona monato neniu mortkondamno estis verdiktita. Tiel en 
Antiumo, kiel en la urbo oni rakontis, vere, mirindaĵojn pri la 
rafiniteco, kiun atingis la diboĉoj de la cezaro kaj de lia favorato, ĉiu preferis tamen senti super si la cezaron rafinitan ol 
krueliĝintan kiel sovaĝa besto, en la manoj de Tigellinus. Tigellinus mem sentis sin senhelpa kaj hezitis, ĉu li ne rezignu 
la batalon, ĉar la cezaro multfoje diris, ke en tuta Romo kaj 
en tuta kortego estas nur du animoj kapablaj kompreni sin 
reciproke, kaj du veraj grekoj: li kaj Petronius. 
La mirindega lerteco de tiu ĉi lasta konfirmis la homojn en 
la konvinko, ke lia influo daŭros pli ol ĉiuj aliaj. Oni ne plu 
imagis, kiel la cezaro kapablus helpi sin sen li, kun kiu li 
povus paroli pri poezio, muziko, vetkuroj, kaj en kies okulojn 
li rigardus, volante certigi, ĉu tio, kion li verkis, estas efektive perfekta. Petronius siaflanke, kun la kutima senzorgeco, 
ŝajnis atribui nenian signifon al sia pozicio. Li estis, kiel ordinare, malrapidema, maldiligenta, sprita kaj skeptika. Multfoje 
li impresis la homojn, kvazaŭ li mokus ilin, sin mem, la cezaron kaj la tutan mondon. Iamomente li kuraĝis eĉ riproĉi la 
cezaron okuloj kontraŭ okuloj, kaj kiam la aliaj kredis, ke li 
riskas tro multe aŭ simple preparas al si pereon, li sciis subite 
spici la riproĉon tiel, ke ĝi rezultis je lia profito, kaj en la ĉeestantoj vekis admiron kaj la konvinkon, ke ne ekzistas situacio, el kiu li ne eliĝus triumfe. Foje, pli malpli semajnon post 
la reveno de Vinicius el Romo, la cezaro legis en malgranda 
rondo fragmentojn el sia Troica; kiam li finis kaj kiam trasonis la ravekkrioj, Petronius, demandita de la cezaro per rigardo, diris: 
-Mizeraj versoj, indaj esti ĵetitaj en fajron. 
La koroj de la ĉeestantoj ĉesis bati pro teruro, ĉar Nero de 
sia infaneco neniam aŭdis el ies buŝo similan juĝon; nur la 
vizaĝo de Tigellinus ekradiis de ĝojo. Vinicius, aliflanke, paliĝis, kredante, ke Petronius, kiu neniam ebriiĝis, ĉi foje ebriiĝis. 
Kaj Nero komencis demandi per miela voĉo, en kiu tamen 
vibris profunde vundita memamo: 
-Kion malbonan vi trovas en ili? 
Tiam Petronius ekatakis lin. 
-Ne kredu al ili, - li diris, montrante per la mano la ĉeestantojn, - ili nenion komprenas pri poezio. Vi demandas, kio 
estas malbona en tiuj versoj? Se vi volas la veron, mi diros al 
vi: ili estas bonaj por Virgilio, bonaj por Ovidio, bonaj eĉ por 
Homero, sed ne por vi. Vi ne rajtas verki tiajn. Tiu brulo, kiun 
vi priskribas, nesufiĉe flamas, via fajro nesufiĉe brulvundas. 
Ne aŭskultu la flatojn de Lucanus. Lin por tiaj samaj versoj mi 
konfesus geniulo, sed ne vin. Ĉu vi scias, kial? Ĉar vi estas pli 
granda ol ili. Al kiu la dioj donis tiom, kiom al vi, de tiu oni 
povas pli multe postuli. Sed vi estas maldiligenta. Vi preferas 
dormi post la prandium ol ĉifi la veston, sidante ĉe la laboro. 
Vi povas krei poemon, al kiu similan la mondo ĝis nun ne 
konis, kaj tial mi diras al vi en la okulojn: verku pli bonan! 
Li diris tion senzorge, kvazaŭ mokante kaj kune grumblante, sed la okuloj de la cezaron kovriĝis per nebulo de volupto kaj li diris: 
-La dioj donis al mi ioman talenton, sed ili donis al mi
ankaŭ pli multe, nome kompetentan kaj veran amikon, kiu 
sola scias paroli veron en la okulojn. 
Dirinte tion, li etendis sian dikan manon, surkreskitan de 
rustkoloraj haroj, al ora kandelabro, rabita en Delfoj por bruligi la versaĵon. 
Sed Petronius forprenis ĝin de li, antaŭ ol la flamo tuŝis la 
papiruson. 
-Ne, ne! - li diris, - eĉ tiel mizera versaĵo apartenas al la 
homaro. Lasu ĝin al mi. 
-Permesu tiuokaze, ke mi sendu ĝin al vi en skatolo de mi 
mem projektita, - respondis Nero, premante liajn manojn. 
Kaj post momento li komencis paroli: 
-Jes, vi estas prava. Mia brulego de Trojo nesufiĉe brulas, 
mia fajro nesufiĉe brulvundas. Mi pensis tamen, ke se mi egalos al Homero, mi jam povos esti kontenta. Certa manko de 
kuraĝo kaj tro modesta sintaksado ĉiam malhelpis min. Vi 
malfermis al mi la okulojn. Sed ĉu vi scias, kial estas tiel, kiel 
vi diras? Jen, kiam skulptisto volas krei figuron de dio, li ser- 
ĉas modelon, mi dume havis nenian modelon. Mi neniam 
vidis brulantan urbon kaj tial en mia priskribo mankas vereco. 
-Do mi diros al vi, ke oni devas esti tamen granda artisto 
por tion kompreni. 
Nero enpensiĝis, kaj post momento li diris: 
-Respondu, Petronius, al unu mia demando: ĉu vi bedaŭ- 
ras, ke Trojo forbrulis? 
-Ĉu mi bedaŭras?... Je la lama edzo de Venuso, tute ne! 
Kaj mi diros al vi, kial! Jen Trojo ne forbrulus, se Prometeo ne 
estus donacinta fajron al la homoj kaj se la grekoj ne estus 
vokintaj Priamon al milito; kaj se ne estus fajro, Esĥilo ne
verkus sian Prometeon, same kiel, sen la milito, Homero ne 
verkus Iliadon. Mi preferas, ke ekzistas Prometeo kaj Iliado, 
ol ke konserviĝus urbaĉo, verŝajne mizera kaj malpura, en kiu 
nun sendube sidus iu aĉa provincestro kaj tedus vin per konfliktoj kun la loka areopago. 
-Jen, kion signifas paroli prudente, - respondis la cezaro. - Por poezio kaj arto oni rajtas kaj devas oferi ĉion. Feli- 
ĉaj la aĥajanoj, kiuj havigis al Homero la temon por Iliado, kaj 
feliĉa Priamo, kiu rigardis la pereon de la patrujo! Kaj mi? mi 
neniam vidis brulantan urbon. 
Sekvis momento da silento, kiun interrompis Tigellinus. 
-Mi ja diris jam al vi, cezaro, - li diris, - ordonu, kaj mi 
bruligos Antiumon. Aŭ, prefere, se vi domaĝas ĉi tiujn ĝardenojn kaj palacojn, mi ordonos bruligi la ŝipojn en Ostio aŭ 
konstruigos sur la albana monteto lignan urbon, en kiun vi 
mem ĵetos flamon. Ĉu vi volas? 
Sed Nero ĵetis al li rigardon plenan de malestimo. 
-Ĉu mi ĝuu la vidon de brulantaj lignaĵbudoj? Via intelekto tute malriĉiĝis, Tigellinus! Kaj mi vidas, krome, ke vi ne tre 
alte taksas mian talenton kaj mian Troica, se vi opinias, ke iu 
alia ofero estus por ĝi tro granda. 
Tigellinus konfuziĝis, kaj Nero aldonis post momento, kvazaŭ volante ŝanĝi la temon: 
-La somero venas... Ho, kiel malbonodoras nun certe tiu 
Romo!... Tamen por la someraj cirkoludoj oni devos tien reveni. 
Subite Tigellinus diris: 
-Kiam vi forigos la aŭgustanojn, cezaro, permesu al mi 
resti momente kun vi...
Horon poste Vinicius, revenante kun Petronius el la cezara palaco, diris: 
-Mi havis kaŭze de vi momenton da teruro. Mi kredis, ke 
vi, ebrie, pereigis vin nerevokeble. Memoru, ke vi ludas per 
morto. 
-Ĝi estas mia areno, - respondis senzorge Petronius, - 
kaj amuzas min, ke mi estas sur ĝi la plej bona el la gladiatoroj. Vidu, kiel finiĝis la afero. Mia influo kreskis ankoraŭ de 
tiu ĉi vespero. Li sendos al mi sian versaĵon en skatolo, kiu - 
ĉu vi volas veti? - estos treege riĉa kaj en treege malbona 
gusto. Mi ordonos al mia kuracisto teni en ĝi laksigilojn. Mi 
tion faris ankaŭ tial, ke Tigellinus, vidante kiel sukcesas tiaj 
aferoj, volos min sendube imiti, kaj mi imagas, kio okazos, se 
li ĝuigos al la cezaro spritaĵon. Ĝi estos, kvazaŭ pirenea urso 
volus danci sur ŝnuro. Mi ridos kiel Demokrito. Se mi nepre 
volus, mi povus eble pereigi Tigelliuson kaj iĝi lialoke prefekto de la pretorianoj. Tiam mi havus en la manoj Ahenobarbuson mem. Sed mi estas tro maldiligenta. Mi jam preferas 
tian ielan vivon, kian mi vivas, kaj eĉ la versaĵojn de la cezaro. 
-Kia lerteco, kiu eĉ el mallaŭdo scias fari flaton! Sed ĉu 
efektive la versaĵo estis tiel malbona? Mi tiujn aferojn ne 
komprenas. 
-Ĝi ne estas malpli bona ol aliaj. Lucanus havas en unu 
fingro pli da talento, sed ankaŭ la Kuprobarba havas ion. Li 
havas antaŭ ĉio senliman plaĉon je poezio kaj muziko. Post 
du tagoj ni devas esti ĉe li kaj aŭskulti muzikon por la himno al Afrodito, kiun li hodiaŭ aŭ morgaŭ finos. Ni estos en 
malgranda rondo. Nur mi, vi, Tulius Senecio kaj la juna Nerva. Kaj koncerne la versaĵojn, kion mi diris al vi, ke mi ilin
uzas post festeno kiel Vitelius fenikopteran plumon, ĝi estas 
malvero!... Iafoje ili eĉ estas elokventaj. La vortoj de Hekubo 
estas kortuŝaj... Ŝi plendas la dolorojn de akuŝo, kaj Nero 
sciis trovi taŭgajn esprimojn eble tial, ke li mem en doloro 
akuŝas ĉiun verson... Iafoje mi lin kompatas. Je Polukso! Kia 
stranga miksaĵo de la ecoj! Ankaŭ Caligula havis mankon en 
la kapo, sed tia strangulaĉo li ne estis. 
-Kiu scias antaŭvidi, kion povas atingi la frenezo de Ahenobarbus? - diris Vinicius. 
-Neniu, absolute. Povas ankoraŭ okazi tiaj aferoj, ke dum 
jarcentoj ĉe la nura penso pri ili la haroj hirtiĝos sur la homaj 
kapoj. Sed tio ĝuste estas interesa, malordinara, kaj kvankam 
ofte mi enuas kiel Amona Jovo en la dezerto, mi pensas, ke 
kun alia cezaro mi enuus ankoraŭ pli. Via Paŭlo la judeano 
estas elokventa, tion mi pri li konfesas; kaj se homoj similaj 
al li proklamos tiun instruon, niaj dioj gardu sin serioze, ke ili 
iam ne iru en malnovaĵejon. Vere, ke se, ekzemple, la cezaro 
estus kristano, ni ĉiuj sentus nin pli sekuraj. Sed - vidu - via 
profeto el Tarso, koncernigante siajn argumentojn al mi, ne 
pensis, ke tiu ĉi necerteco prezentas por mi la ĉarmon de la 
vivo. Kiu ne ludas kubojn, ne malgajnas sian havaĵon, tamen 
homoj ludas kubojn. Estas en tio ia plezurego kaj ia forgeso. 
Mi konas filojn de kavaliroj kaj senatanoj, kiuj propravole iĝis 
gladiatoroj. Vi diras, ke mi ludas per la vivo, kaj tiel estas, sed 
mi faras tion, ĉar ĝi min amuzas, kaj viaj kristanaj virtoj enuigus min, same kiel la traktaĵoj de Seneca, en unu tago. Tial la 
elokventeco de Paŭlo restis senefika. Li devus kompreni, ke 
tiaj homoj kiel mi, neniam akceptos tiun instruon. Vi - estas 
io alia! Kun via naturo vi povis aŭ malami la nomon de kristano kiel peston, aŭ iĝi kristano. Mi konfesas ilin pravaj,
oscedante. Ni frenezas, kuras al abismo, io nekonata venas al 
ni el la estonteco, io krakas sub ni, io mortas apude - mi 
konsentas! sed ni scios morti, kaj dume ni ne deziras ŝarĝi la 
vivon kaj servi al la morto, antaŭ ol ĝi nin prenos. Vivo ekzistas por si mem, ne por morto. 
-Mi tamen vin bedaŭras, Petronius. 
-Ne bedaŭru min pli ol mi min mem bedaŭras. Antaŭe vi 
ne sentis vin inter ni malbone, kaj, militante en Armenujo, vi 
sopiris Romon. 
-Ankaŭ nun mi sopiras Romon. 
-Jes! ĉar vi ekamis kristanan vestpastrinon, kiu loĝas en 
Transtibro. Nek mi ĝin primiras, nek mi ĝin riproĉas al vi. Mi 
miras pli multe, ke malgraŭ tiu instruo, pri kiu vi diras, ke ĝi 
estas maro da feliĉo, kaj malgraŭ tiu amo, kiu estas baldaŭ 
kronota, malĝojo ne malaperas de via vizaĝo. Pomponia Graecina estas ĉiam malgaja, kaj vi, de la tempo, kiam vi iĝis kristano, ĉesis rideti. Ne penu min konvinki, ke ĝi estas gaja instruo. El Romo vi revenis eĉ pli malgaja ol antaŭe. Se tia estas via kristana amo, je la helaj bukloj de Bakĥo! mi ne sekvos 
vian ekzemplon. 
-Ĝi estas alia afero, - respondis Vinicius, - mi ĵuras al vi 
ne je la bukloj de Bakĥo, sed je la animo de mia patro, ke 
neniam en la antaŭa tempo mi eĉ antaŭgustumis tian feliĉon, 
kian mi spiras hodiaŭ. Sed mi sopiras senlime kaj - ĝi estas 
pli stranga - kiam mi estas for de Ligia, ŝajnas al mi, ke super ŝi pezas ia danĝero. Mi ne scias, kia ĝi estas, nek de kie ĝi 
povus veni, sed mi ĝin antaŭsentas, kiel oni antaŭsentas fulmotondron. 
-Mi promesas dum du tagoj havigi por vi permeson forlasi Antiumon por tiel longe, kiel vi volos. Poppaea estas iel pli
trankvila kaj, kiom mi scias, nenio minacas de ŝi al vi, nek al 
Ligia. 
-Eĉ hodiaŭ ŝi min demandis, kion mi faris en Romo, 
kvankam mia forveturo estis sekreto. 
-Povas esti, ke ŝi ordonis vin spioni. Nun tamen ŝi ankaŭ 
devas konsideri mian influon. 
Vinicius haltis kaj diris: 
-Paŭlo diras, ke Dio iafoje avertas, sed ne permesas kredi aŭgurojn, do mi kontraŭstaras al tiu kredo, sed mr ne povas ĝin venki. Mi rakontos al vi, kio okazis por deĵeti la ŝar- 
ĝon de la koro. Mi sidis kun Ligia, unu apud la alia, en nokto tiel serena, kiel la hodiaŭa, kaj ni planis nian estontan vivon. Mi ne scias diri al vi, kiel feliĉaj kaj trankvilaj ni estis. 
Subile leonoj komencis muĝi. Tio estas en Romo ordinara 
afero, tamen de tiu momento mi ne havas trankvilon. Ŝajnas 
al mi, ke estis en tio ia minaco, kvazaŭ aŭguro de malfeliĉo... 
Vi scias, ke teruro ne kaptas min facile, sed tiam okazis io, ke 
teruro plenigis la tutan mallumon de la nokto. Tio venis tiel 
strange kaj tiel neatendite, ke nun mi havas senĉese en la oreloj tiujn sonojn kaj senĉesan maltrankvilon en la koro, kvazaŭ Ligia bezonus mian defendon de io terura... eble ĝuste 
de tiuj leonoj. Kaj mi vivas en turmento. Havigu por mi permeson forveturi, ĉar alie mi forveturos senpermese. Mi ne 
povas sidi ĉi tie, mi ripetas, ke mi ne povas! 
Petronius komencis ridi. 
-Tion ni ankoraŭ ne atingis, - li diris, - ke filoj de konsuloj aŭ iliaj edzinoj estu transdonataj al leonoj sur arenoj. 
Povas vin renkonti ĉia alia morto, sed ne tia. Kiu scias cetere, ĉu tio estis leonoj, ĉar la germanaj uroj muĝas tute ne malpli forte ol ili. Koncerne min, mi mokas aŭgurojn kaj la sorton. Hieraŭ la nokto estis varma kaj mi vidis stelojn, falantajn 
kiel pluvo. Al tiu kaj iu malagrablan senton kaŭzus tia vidaĵo, 
sed mi pensis: se estas inter ili ankaŭ miastelo, ne mankos al 
mi almenaŭ societo!... 
Poste li silentis por momento, kaj iom pensinte, diris: 
-Cetere, vidu, se via Kristo leviĝis el mortintoj, Li povas 
ankaŭ vin gardi de la morto. 
-Li povas, - respondis Vinicius, rigardante la stelplenan 
ĉielon.
ĈAPITRO XLI 
Nero ludis kaj kantis himnon honore al la "Cipra diino" 
al kiu li mem komponis versojn kaj muzikon. Li estis 
tiutage voĉriĉa kaj sentis, ke lia muziko vere ravas la ĉeestantojn; tiu sento donis tiom da forto al la tonoj, kiujn li eligis el 
la brusto, kaj tiel ekzaltis lian propran animon, ke li ŝajnis esti 
inspirita. Fine li mem paliĝis pro sincera emocio. Eble ankaŭ 
la unuan fojon en la vivo li ne volis aŭskulti laŭdojn de la 
ĉeestantoj. Dum momento li sidis kun manoj apogitaj sur la 
citro kaj kun klinita kapo, poste li leviĝis subite. 
-Mi estas laca kaj bezonas aeron. Agordu dume la citrojn. 
Dirinte tion, li volvis silkan tukon ĉirkaŭ la gorĝo. 
-Vi venu kun mi, - li diris, - turnante sin al Petronius kaj 
Vinicius, sidantaj en angulo de la ĉambro. - Vi, Vinicius, donu al mi la brakon, ĉar mankas al mi fortoj, kaj Petronius parolos al mi pri muziko. 
Ili iris kune sur terason, pavimitan per alabastro kaj surŝutitan per safranoj. 
-Ĉi tie oni spiras pli libere, - diris Nero. - Mia animo 
estas tuŝita kaj malgaja, kvankam mi vidas, ke kun tio, kion 
mi prove kantis, mi povas prezentiĝi publike, kaj ke ĝi estos 
triumfo, kian neniu romano iam ĝis nun atingis. 
-Vi povas prezentigi ĉi tie, en Romo kaj en Aĥajo. Mi vin 
admiris per la tuta koro kaj menso, dia! - respondis Petronius.
-Mi scias. Vi estas tro maldiligenta por lacigi vin per laŭ- 
doj. Kaj vi estas sincera kiel Tulius Senecio, sed pli kompetenta ol li. Diru al mi, kion vi opinias pri muziko? 
-Kiam mi aŭskultas poezion, kiam mi rigardas kvadrigon, 
kondukatan de vi en cirko, belan statuon, belan templon aŭ 
bildon, mi sentas, ke tion, kion mi vidas, mi plene posedoprenas kaj ke en mia ravo estas ĉio, kion tiu arto povas doni. 
Sed kiam mi aŭskultas muzikon, precipe vian, prezentiĝas al 
mi ĉiam novaj beloj kaj voluptoj. Mi postkuras ilin, kaptas, 
sed antaŭ ol mi ilin ensorbas, alfluas jam novaj kaj novaj, tute 
kiel maraj ondoj, kiuj venas el senfineco. Do mi diros al vi, ke 
muziko estas kiel maro. Ni staras sur unu bordo kaj vidas la 
malproksiman ondaron, sed la alian bordon vidi ni ne povas. 
-Ha, kiel profunda konanto vi estas! - diris Nero. 
Kaj dum momento ili paŝis silente, nur la safranoj kraketis mallaŭte sub iliaj piedoj. 
-Vi esprimis mian penson, - diris fine Nero, - kaj tial mi 
ĉiam diras, ke en tuta Romo vi sola scias min kompreni. Jes. 
La samon ankaŭ mi opinias pri muziko. Kiam mi ludas kaj 
kantas, mi vidas tiajn aferojn, pri kiuj mi ne sciis, ke ili ekzistas en mia regno aŭ en la mondo. Jen mi estas cezaro kaj la 
mondo apartenas al mi, mi havas ĉian povon. Tamen muziko malkovras antaŭ mi novajn landojn, novajn montojn kaj 
marojn kaj novajn voluptojn, kiujn mi ĝis nun ne konis. Plej 
ofte mi ne scias ilin nomi, nek kompreni per la intelekto - mi 
nur sentas ilin. Mi sentas la diojn, mi vidas Olimpon la transmonda vento blovas al mi; mi rimarkas, kvazaŭ en nebulo, 
iajn grandajn aferojn, senlimajn kaj trankvilajn, tiel helajn kiel 
sunleviĝo... La tuta Sferoso ludas ĉirkaŭe, kaj mi konfesas al 
vi... (ĉe tio la voĉo de Nero tremis de efektiva miro), ke mi,
cezaro kaj dio, sentas min tiam malgranda kiel polvo. Ĉu vi 
kredas ĝin? 
-Jes. Nur grandaj artistoj povas senti sin malgrandaj 
antaŭ arto... 
-Hodiaŭ estas nokto de sincereco, do mi malfermas antaŭ 
vi la animon kiel antaŭ amiko, kaj mi diros al vi ion pli... Ĉu 
vi kredas, ke mi estas blinda aŭ senigita de saĝo? Ĉu vi kredas, ke mi ne scias, ke en Romo oni skribas sur la muregoj 
insultojn kontraŭ mi, ke oni min nomas patrinmortiginto kaj 
edzinmortiginto... ke oni min konsideras monstro kaj kruelulo, tial, ĉar Tigellinus havigis de mi kelkajn mortverdiktojn 
kontraŭ miaj malamikoj? Jes, mia kara, oni min konsideras 
monstro, kaj mi scias pri tio. Ili kredigis al mi kruelecon tiagrade, ke mi mem min demandas iafoje, ĉu mi estas kruela. 
Sed ili ne komprenas tion, ke agoj de homo povas esti iafoje 
kruelaj, kaj la homo povas ne esti kruela. Ha, neniu kredus, 
kaj eble vi ankaŭ, mia kara, ne kredos, ke en kelkaj momentoj, kiam muziko balancas mian animon, mi sentas min tiel 
bona kiel infano en lulilo. Mi ĵuras al vi je tiuj steloj, kiuj brilas 
super ni, ke mi diras al vi la puran veron: homoj ne scias, 
kiom da bono kuŝas en tiu ĉi koro kaj kiajn trezorojn mi mem 
en ĝi vidas, kiam la pordon al ili malfermas muziko. 
Petronius, kiu havis nenian dubon, ke Nero parolas ĉi momente sincere kaj ke muziko efektive povas elprofundigi diversajn pli noblajn emojn de lia naturo, surpremitajn de 
montoj da egoismo, diboĉemo kaj krimoj, diris: 
-Oni devas koni vin tiel intime kiel mi; Romo neniam sciis 
vin taksi. 
Kaj la cezaro apogis sin pli forte sur la brako de Vinicius, 
kvazaŭ li fleksiĝus sub la ŝarĝo de maljusteco, kaj respondis:
-Tigellinus diris al mi, ke en la senato oni flustras unu al 
alia en la orelojn, ke Diodorus kaj Terpnos pli bone ludas citrojn ol mi. Eĉ tion oni al mi rifuzas! Sed vi, kiu ĉiam parolas 
veron, diru al mi sincere: ĉu ili ludas pli bone, aŭ egale bone 
kiel mi? 
-Tute ne. Vi havas pli dolĉan tuŝon, kaj kune pli da forto. 
En vi oni konas artiston, en ili - lertajn metiistojn. Kontraŭe! 
aŭdinte antaŭe ilian muzikon, oni komprenas pli bone, kio vi 
estas. 
-Se tiel estas, mi lasos ilin vivi. Neniam ili divenos, kian 
servon vi faris al ili en tiu ĉi momento. Cetere, se mi ilin kondamnus, mi devus akcepti aliajn muzikistojn anstataŭe. 
-Kaj krome oni parolus, ke pro amo al muziko vi ekstermas muzikon en via regno. Neniam mortigu arton pro arto, 
dia! 
-Kiel alia vi estas ol Tigellinus, - respondis Nero, - sed 
vidu, mi estas ĝuste en ĉio artisto, kaj ĉar muziko malfermas 
antaŭ mi spacojn, kies ekziston mi eĉ ne supozis, landojn, 
kiujn mi ne regas, volupton kaj feliĉon, kiujn mi neniam spertis, tial mi ne povas vivi la ordinaran vivon. Ĝi, la muziko, diras al mi, ke eksterordinareco ekzistas, do mi serĉas tiun eksterordinarecon per la tuta potenco de la povo, kiun la dioj 
metis en miajn manojn. Iafoje ŝajnas al mi, ke por atingi tiujn 
olimpajn mondojn oni devas fari ion tian, kion neniu homo 
faris ĝis nun, ke oni devas superi la homan idaron en bono aŭ 
malbono. Mi scias ankaŭ, ke homoj suspektas min pri frenezo. Sed mi ne frenezas, mi nur serĉas! kaj se mi frenezas, ĝi 
estas pro enuo kaj malpacienco, ke mi ne povas trovi. Mi ser- 
ĉas! vi komprenas min, kaj tial mi volas esti pli granda ol
homo, ĉar nur ĉi maniere mi povas esti plej granda kiel artisto. 
Ĉe tio li mallaŭtigis la voĉon, tiel ke Vinicius ne povu lin 
aŭdi, kaj almetinte la buŝon al la orelo de Petronius, komencis 
flustri: 
-Ĉu vi scias, ke mi ĉefe tial kondamnis je morto la patrinon kaj la edzinon? Ĉe la sojlo de la nekonata mondo mi volis 
fari plej grandan oferon, kian homo povas fari. Mi kredis, ke 
poste io okazos kaj ke malfermiĝos ia pordo, post kiu mi vidos ion nekonatan. Estu ĝi mirinda aŭ terura, super la homa 
kompreno, ĝi estu nur eksterordinara kaj granda... Sed ankaŭ tiu ofero ne sufiĉis. Por malferni la transteran pordon 
ofero pli granda estas videble bezonata - kaj fariĝu tiel, kiel 
volas la orakolo. 
-Kion vi intencas fari? 
-Vi vidos ĝin, vi vidos pli baldaŭ ol vi supozas. Dume sciu, 
ke ekzistas du Neroj: unu tia, kian la homoj konas en mi, la 
alia - artisto, kiun konas nur vi sola kaj kiu, se li detruas kiel 
morto, aŭ diboĉas kiel Bakĥo, faras ĝin tia, ke li volas sufoki 
la vulgarecon kaj mizerecon de la ordinara vivo kaj ke li volas ĝin elsarki, se li eĉ devus uzi fajron aŭ feron... Ho, kiel 
vulgara estos ĉi tiu mondo, kiam mi ne estos en ĝi plu!... Neniu ankoraŭ divenas, eĉ ne vi, mia kara, kia artisto mi estas. 
Sed ĝuste tial mi suferas kaj sincere al vi diras, ke la animo 
estas en mi iafoje tiel malgaja kiel tiuj cipresoj, kiuj nigras tie 
antaŭ mi. Malfacile estas al homo porti la ŝarĝon de la plej 
granda povo kaj de la plej granda talento... 
-Mi kompatas vin, cezaro, per la tuta koro, kaj kun mi 
kompatas vin la tero kaj la maro, ne kalkulante Viniciuson, 
kiu adoras vin en la animo.
-Li ankaŭ estis ĉiam al mi simpatia, - diris Nero, - kvankam li servas al Marso, ne al la muzoj. 
-Li servas antaŭ ĉio al Afrodito, - respondis Petronius. 
Kaj subite li decidis per unu ludo solvi la aferon de la nevo kaj 
kune forigi ĉiajn danĝerojn, kiuj povus lin minaci. 
-Li estas enamiĝinta kiel Troilo je Kresido, - li diris. - 
Permesu al li, sinjoro, foriri Romon, aŭ li velkos ĉi tie. Ĉu vi 
scias, ke la liga garantiulino, kiun vi al li donacis, estas retrovita kaj Vinicius, irante Antiumon, lasis ŝin sub la zorgado de 
iu Linus? Mi ne menciis al vi pri tio, ĉar vi estis komponanta 
vian himnon, kaj tio estas afero pli grava ol ĉio. Vinicius volis 
havi ŝin kiel amatinon, sed kiam ŝi montriĝis virta kiel Lucretia, li enamiĝis je ŝia virto kaj nun deziras ŝin edzinigi. Ŝi estas 
reĝa filino, do li ne malhonoros sin, sed li estas vera soldato: 
li sopiras, velkas, ĝemas, sed atendas la permeson de sia imperiestro. 
-Imperiestro ne elektas edzinojn por siaj soldatoj. Por kio 
li bezonas mian permeson? 
-Mi diris al vi, sinjoro, ke li vin adoras. 
-Des pli li povas esti certa pri mia permeso. Ŝi estas bela 
knabino, sed tro mallarĝa en la koksoj. La aŭgustino Poppaea 
plendis al mi, ke ŝi malsanigis per sorĉoj nian infanon en la 
ĝardenoj de Palatino... 
-Sed mi diris al Tigellinus, ke sorĉoj ne influas diojn. Ĉu 
vi memoras, dia kiel li konfuziĝis kaj kiel vi mem kriis: habet! 
-Mi memoras. 
Kaj li turnis sin al Vinicius: 
-Ĉu vi amas ŝin tiel, kiel diras Petronius? 
-Mi amas ŝin, sinjoro! - respondis Vinicius. 
-Do mi ordonas al vi morgaŭ senprokraste iri Romon,
edzinigi ŝin kaj ne reveni antaŭ miajn okulojn sen la edziĝa 
ringo. 
-Dankon al vi, sinjoro, el la koro kaj el la animo. 
-Ho, kiel agrable estas feliĉigi homojn, - diris la cezaro. 
- Mi volus fari nenion alian dum la tuta vivo. 
-Faru al ni ankoraŭ unu favoron, dia, - diris Petronius - 
kaj deklaru vian volon en la ĉeesto de la aŭgustino. Vinicius 
neniam kuraĝus edzinigi knabinon, kiun la aŭgustino malsimpatias, sed vi, sinjoro, dispelus per unu vorto ŝiajn malplaĉojn, sciigante, ke vi mem tion ordonis. 
-Bone, - diris la cezaro, - al vi kaj al Vinicius mi scius 
nenion rifuzi. 
Li reiris al la palaco, kaj ili sekvis lin, kun koroj plenaj de 
ĝojo pro la venko. Vinicius devis sin deteni por ne ĵeti sin sur 
la kolon de Petronius, ĉar nun ĉiuj danĝeroj kaj baroj ŝajnis 
esti forigitaj. 
En la atrium de la palaco la juna Nerva kaj Tulius Senecio 
amuzis la aŭgustinon per konversacio, dum Terpnos kaj Diodorus estis agordantaj la citrojn. Nero, enirinte, sidiĝis sur 
segon, inkrustitan per testuda ŝelo, kaj flustrinte ion en la 
orelon de greka paĝio, atendis. 
La paĝio baldaŭ revenis kun ora skatolo. Nero malfermis 
ĝin kaj, elektinte kolĉenon el grandegaj opaloj, diris: 
-Jen estas juveloj, indaj je la hodiaŭa vespero. 
-La radioj de matenlumo ŝajnas brili en ili, - respondis 
Poppaea, konvinkita, ke la kolĉeno estas destinita por ŝi. 
La cezaro dum momento jen levis, jen mallevis la rozkolorajn ĝemojn, fine li diris: 
-Vinicius, donacu en mia nomo tiun ĉi kolĉenon al la juna 
liga reĝidino, kiun mi ordonas al vi edzinigi.
Rigardo plena de kolero kaj de subita miro de Poppaea komencis pasi de la cezaro al Vinicius, fine ĝi haltis sur Petronius. 
Sed tiu, senzorge klinita super la apogilo de sia seĝo, karesis per la mano la tenilon de harpo, kvazaŭ li volus precize 
fiksi en la memoro ĝian formon. 
Dume Vinicius, espriminte dankon pro la donaco, proksimiĝis al Petronius kaj diris: 
-Per kio mi repagos al vi tion, kion vi faris por mi hodiaŭ? 
-Oferu al Eŭterpo paron da cignoj, - respondis Petronius, - laŭdu la kaptojn de la cezaro kaj priridu aŭgurojn. Mi 
esperas, ke muĝo de leonoj ne interrompos plu dormon al vi, 
nek al via liga lilio. 
-Ne, - diris Vinicius, - nun mi estas tute trankvila. 
-Fortuno favoru vin ambaŭ. Sed nun atentu, ĉar la cezaro 
denove prenas formingon. Retenu la spiron, aŭskultu kaj fluigu larmojn. 
La cezaro efektive prenis formingon en la manon kaj levis 
la okulojn supren. En la ĉambro silentis interparoloj kaj la 
homoj sidis senmovaj, kvazaŭ ŝtoniĝintaj. Nur Terpnos kaj 
Diodorus, akompanontaj la cezaron, rigardis, movante la kapojn, jen unu la alian, jen lian buŝon, atendante la unuajn 
tonojn de la kanto. 
Subite en la vestiblo iĝis movado kaj bruo, kaj momenton 
poste el trans la kurteno elŝovis sin unue Phaon, liberigito de 
la cezaro, kaj tuj post li Lecaniris, la konsulo. 
Nero sulkigis la frunton. 
-Pardonu, dia imperiestro, - diris Phaon per spireganta 
voĉo, - Romo brulas! pliparto de la urbo estas en flamoj!...
Je tiu novaĵo ĉiuj saltis de siaj lokoj, Nero metis la formingon kaj diris: 
-Ho dioj!... mi vidos brulantan urbon kaj finos mian Troica! 
Poste li turnis sin al la konsulo. 
-Ĉu, forlasonte tuj Antiumon, mi vidos ankoraŭ la brulegon? 
-Sinjoro! - respondis la konsulo, pala kiel muro, - super 
la urbo estas marego da flamoj: la fumo sufokas la loĝantojn 
kaj la homoj svenas aŭ, freneziĝinte, ĵetas sin en la fajron... 
Romo pereas, sinjoro! 
Sekvis momento da silento, kiun interrompis la krio de 
Vinicius: 
-Vae misero mihi! 
Kaj la juna viro, deĵetinte la togon, en sola tuniko elkuris 
el la palaco. 
Nero levis la manojn al la ĉielo kaj vokis: 
-Ve al vi, sankta urbo de Priamo!
ĈAPITRO XLII 
Vinicius havis apenaŭ la tempon ordoni al kelkaj sklavoj, 
ke ili lin sekvu, poste, saltinte sur ĉevalon, li kuregis meze de la profunda nokto tra la malplenaj stratoj de Antiumo 
en la direkton al Laurento. Atinginte sub la influo de la terura 
novaĵo la staton kvazaŭ de frenezo kaj de mensa sovaĝeco, li 
en momentoj ne konsciis klare, kio kun li okazas, li nur sentis, kvazaŭ sur tiu sama ĉevalo post lia dorso sidas malfeliĉo 
kaj kriante en liajn orelojn: "Romo brulas" - vipas lin mem, 
la ĉevalon, kaj pelas ilin en tiun fajron. Metinte sian malkovritan kapon sur la ĉevalan nukon, li kuris nur en tuniko, blinde, ne rigardante antaŭen kal ne atentante malhelpaĵojn, 
kontraŭ kiuj li povus frakasiĝi. Meze de la silento kaj meze de 
la nokto, trankvila kaj stelriĉa, la rajdanto kaj la ĉevalo, surverŝitaj de la luna brilo, similis al sonĝa vizio. Lia idumea vir- 
ĉevalo, alpreminte la orelojn kaj etendinte la kolon, kuris kiel 
sago, pasante preter senmovaj cipresoj kaj blankaj palacoj, 
kaŝitaj inter ili. La bruo de la hufoj sur la pavimplatoj vekis tie 
kaj ie hundojn, kiuj per bojado akompanis la strangan aperaĵon kaj poste, maltrankviligitaj de ĝia subiteco, komencis 
hurli, levante la kapojn al la luno. La sklavoj, rapidantaj post 
Vinicius, havante ĉevalojn multe malpli bonajn, baldaŭ restis malantaŭe. Li mem, trakurinte kiel uragano la dormantan 
Laurenton, direktiĝis al Ardeo, kie, same kiel en Aricio, Boviloj kaj Ostreno, li tenis envojajn ĉevalojn por povi en plej
mallonga tempo trakuri la distancon dividantan lin de Romo. 
Memorante pri tio, li streĉigis la lastajn fortojn de la ĉevalo. 
Post Ardeo ŝajnis al li, ke la ĉielo en la nordorienta flanko 
kovriĝas per roza rebrilo. Ĝi povis esti ankaŭ la matenlumo, 
ĉar la horo estis malfrua, kaj en julio tagiĝas frue. Sed Vinicius ne povis deteni krion de malespero kaj furiozo, ĉar ŝajnis al li, ke ĝi estas ruĝobrilo de fajrego. Li rememoris la vortojn de Lecanius: "la tuta urbo estas maro da flamoj" - kaj 
dum momento li sentis, ke vere minacas lin frenezo, ĉar li 
perdis ĉian esperon, ke li sukcesos savi Ligian, aŭ eĉ alkuri, 
antaŭ ol la urbo ŝanĝos sin en amason da cindroj. Liaj pensoj iĝis nun eĉ pli rapidaj ol la galopo de la ĉevalo, kaj ili kuregis antaŭ li kiel aro da nigraj birdoj - malesperaj kaj monstraj. Li ne sciis vere, kiu parto de la urbo komencis bruli, li tamen supozis, ke la transtibra kvartalo, plena de dense starantaj domoj, magazenoj de ligno kaj lignaj budoj, kie oni vendis sklavojn, povis kiel unua iĝi viktimo de la flamoj. En Romo sufiĉe ofte eksplodis bruloj, kaj same ofte, okazis ĉe ili 
agoj perfortaj kaj rabaj, precipe en la kvartaloj okupataj de lo- 
ĝantaro malriĉa kaj duone barbara - kio do povis okazi tie, 
en Transtibro, la nesto de popolaĉo, venanta el ĉiuj flankoj de 
la mondo? Ĉe tio la penso pri Ursus kaj lia superhoma forto 
traflugis la kapon de Vinicius, sed kion povis helpi eĉ ne homo, sed titano, kontraŭ la detrua potenco de fajro? La timo 
pro ebla ribelo de la sklavoj ankaŭ estis inkubo, kiu persekutis 
Romon de multaj jaroj. Oni diris, ke centmiloj de tiuj homoj 
revas pri la tempo de Spartacus kaj atendas nur taŭgan momenton por kapti armilon kontraŭ la premantoj kaj la urbo. 
Kaj jen la momento venis! Povas esti, ke tie, en la urbo, krom 
la fajrego furiozas buĉado kaj milito. Eble eĉ la pretorianoj
atakis la urbon kaj murdas laŭ ordono de la cezaro. Kaj la 
haroj leviĝis subite sur la kapo de Vinicius. Li rememoris 
ĉiujn interparolojn pri bruloj de urboj, per kiuj oni de certa 
tempo kun stranga obstineco okupis sin en la kortego de la 
cezaro, li rememoris liajn plendojn, ke li devas priskribi brulantan urbon, neniam vidinte veran urbobrulon, lian malestiman respondon al Tigellinus, kiu proponis bruligi Antiumon aŭ artefaritan lignan urbon, fine liajn plendojn pro Romo kaj pro la malbonodoraj stratetoj de Suburra. Jes! La cezaro mem ordonis bruligi la urbon! Li sola povis decidiĝi je 
tio, same kiel la sola Tigellirius povis entrepreni plenumon de 
tia ordono. Kaj se Romo brulas laŭ la ordono de la cezaro, kiu 
povas garantii, ke ankaŭ la loĝantaro ne estos laŭ lia ordono 
murdita? La monstro estis kapabla ankaŭ al tia faro. Sekve 
brulo, ribelo de la sklavoj kaj buĉado! ia terura ĥaoso! ia elkateniĝo de detruaj elementoj kaj de homa furiozo, kaj en ĉio 
tio - Ligia! La ĝemoj de Vinicius miksis sin kun la stertorado kaj ĝemoj de la ĉevalo, kiu, kurante la vojon leviĝanta sen- 
ĉese supren ĝis Aricio, galopis jam per la lasta spiro. - Kiu ŝin 
elŝiros el la brulanta urbo kaj kiu povas ŝin savi? Ĉe tiu penso Vinicius, kuŝiĝinte tute plate sur la ĉevalo, enigis la fingrojn en siajn harojn, preta mordi pro doloro la ĉevalan nukon. Sed en tiu momento iu rajdanto, ankaŭ kuranta kiel ventego, sed de la kontraŭa direkto, al Antiumo, kriis, pasante 
preter li: "Romo pereas!" kaj kuris pluen. La orelojn de Vinicius atingis nur ankoraŭ la vorto "dioj", ĉar la ceteron obtuzigis la bruo de la ĉevalaj hufumoj. Sed tiu vorto rekonsciigis 
lin. La dioj! Vinicius levis subite la kapon kaj, etendinte la 
brakojn al la ĉielo, inkrustita per steloj, komencis preĝi: "Ne 
vin mi alvokas, vi, kies temploj flamas, sed Vin, Sinjoro! Vi
mem suferis, Vi sola estas kompatema! Vi sola komprenis la 
homan doloron! Vi venis en la mondon por instrui al la homoj kompaton, do elmontru ĝin nun. Se Vi estas tia kiel diras Petro kaj Paŭlo, savu al mi Ligian. Prenu ŝin sur la brakojn 
kaj elportu el la flamoj. Vi ĝin povas. Redonu ŝin al mi kaj mi 
donos al Vi mian sangon. Kaj se por mi Vin ĝin ne volas fari, 
faru tion por ŝi. Ŝi Vin amas kaj fidas al Vi. Vi promesas vivon 
post la morto kaj feliĉon, sed la feliĉo post la morto ne pasos 
preter ŝi, kaj ŝi ne volas ankoraŭ morti. Lasu ŝin vivi. Prenu 
ŝin sur la brakojn kaj elportu el Romo. Vi povas, se nur Vi ne 
malvolas..." 
Kaj li interrompis, ĉar li sentis, ke plua preĝo povus ŝanĝi 
sin en minacon, kaj li timis ofendi Dion en la momento, kiam 
li bezonis plej multe Lian kompaton kaj favoron. Li timis la 
nuran penson pri tio kaj por ne allasi al la kapo eĉ ombron de 
minaco, li komencis denove vipi la ĉevalon, des pli, ke la 
blankaj muroj de Aricio, kiu kuŝis duonvoje al Romo, brilis 
jam antaŭ li en la luna lumo. Post certa tempo li preterkuris 
plengalope templon de Merkuro, kiu staris en bosko antaŭ la 
urbo. Videble oni jam sciis ĉi tie pri la malfeliĉo, ĉar antaŭ la 
templo regis neordinara movado. Vinicius rimarkis trakure 
sur la ŝtuparo kaj inter la kolonoj amasojn da homoj, lumhelpantaj sin per torĉoj, kiuj svarmis sub la gardon de la dio. La 
vojo ankaŭ estis nek tiel senhoma, nek tiel libera kiel post 
Ardeo. La amasoj, vere, rapidis en la boskon per flankaj irejoj, sed ankaŭ sur la ĉefa strato staris aretoj, kiuj rapide flankiĝis antaŭ la galopanta rajdanto. El la urbo oni aŭdis rebruon de voĉoj. Vinicius falis inter la starantojn kiel uragano, 
renversante kaj hufpremante envoje kelkajn homojn. Ĉirkaŭ
li sonis nun la krioj: "Romo brulas! la urbo staras en fajro! 
Dioj, savu Romon!" 
La ĉevalo duonfalis kaj, retenita per la forta mano, kliniĝis 
posten antaŭ gastejo, en kiu Vinicius tenis ŝanĝocele alian 
ĉevalon. Liaj sklavoj, kvazaŭ atendante alvenon de la mastro, 
staris antaŭ la gastejo kaj je lia ordono kuris, kvazaŭ vete, por 
alkonduki novan ĉevalon. Vinicius dume, vidante taĉmenton, 
konsistantan el dek rajdaj pretorianoj, kiuj videble rapidis 
kun la novaĵo el la urbo en Antiumon, ĵetis sin al ili kaj komencis demandi: 
-Kiu parto de la urbo brulas? 
-Kiu vi estas? - demandis la dekestro. 
-Vinicius, armea tribuno kaj aŭgustano! Respondu, je via 
kapo! 
-La brulo eksplodis en la butikoj ĉe la Granda cirko, sinjoro. Kiam oni nin elsendis, la mezo de la urbo jam staris en 
fajro. 
-Kaj Transtibro? 
-La flamo tien ĝis nun ne atingis, sed kun neregebla forto ĝi posedas ĉiam pliajn kvartalojn. La homoj pereas de la 
varmego kaj fumo kaj nenia helpo estas ebla. 
En la sama momento oni alkondukis novan ĉevalon. La 
juna tribuno saltis sur ĝin kaj galopis pluen. 
Li nun rajdis al Albano, lasante dekstre Albalongon kaj 
ĝian grandiozan lagon. La ŝoseo al Aricio kondukis supren, 
sur monta deklivo, kiu tute kovris la horizonton kaj la transe kuŝantan Albanon. Vinicius tamen sciis, ke atinginte la 
supron, li vidos ne nur Bovilojn kaj Ustrinon, kie lin atendis 
novaj ĉevaloj, sed ankaŭ Romon, ĉar post Albano etendis sin 
ambaŭflanke de la Appia vojo la ebena, malalta Kampanio,
sur kiu tiris sin nur la arkadoj de akveduktoj kaj nenio plu 
kovris la vidaĵon. 
-De la supro mi vidos la flamojn, - li diris al si. 
Kaj denove li komencis vipi la ĉevalon. 
Sed antaŭ ol li alkuris la montsupron, li sentis sur la vizaĝo 
blovon de vento, kaj kun ĝi la odoro de fumo atingis lian nazon. 
Kaj subite ankaŭ la montpinto komencis orbrili. 
-La brulbrilo! - pensis Vinicius. 
La nokto tamen estis jam delonge paliĝanta, la grizo ŝan- 
ĝis sin en tagiĝon kaj sur ĉiuj proksimaj altaĵoj brilis ankaŭ 
oraj rozkoloroj, kiuj povis deveni same de la brulo kiel de la 
matenlumo. Vinicius alkuris la montsupron kaj tiam terura 
vidaĵo frapis liajn okulojn. 
La tuta ebenaĵo estis kovrita de fumoj, formantaj kvazaŭ 
unu grandegan, tuj ĉe la tero kuŝantan nubon, en kiu malaperis la urboj, akveduktoj, palacoj, arboj, kaj en la fino de tiu 
griza ebenaĵo brulis sur la montetoj la urbo. 
La fajrego tamen ne havis la formon de flama kolono, kiel 
okazas, kiam brulas unu, eĉ plej granda konstruaĵo. Ĝi estis 
pli ĝuste longa rubando, simila al matenruĝo. 
Super tiu rubando flugpendis tavolo de fumo, kelkloke tute 
nigra, kelkloke nuancanta rozkolore kaj sange, kompakta, 
plenblovita, densa kaj volviĝanta kvazaŭ serpento, kiu kuntiriĝas kaj longiĝas. Tiu monstra tavolo ŝajnis momente kovri 
la fajran rubandon, tiel ke ĝi iĝis mallarĝa kiel pasamento, sed 
iafoje tiu rubando tralumis desube la fumon, ŝanĝante ĝiajn 
subajn volvaĵojn en flamajn ondojn Ambaŭ tiriĝis de unu 
ekstremo de la horizonto ĝis la alia, fermante ĝin tiel, kiel ĝin
fermas iafoje arbara zono. La Sabenajn montojn oni tute ne 
vidis. 
Je la unua rigardo ŝajnis al Vinicius, ke brulas ne nur la 
urbo, sed la tuta mondo, kaj ke neniu viva estaĵo povas savi 
sin el tiu oceano de fajro kaj fumoj. 
La vento blovis ĉiam pli forte flanke de la urbo, portante 
brulodoron kaj fumnebulon, kiu komencis kovri de la okuloj 
eĉ pli proksimajn obiektojn. La tago iĝis plenluma kaj la suno 
heligis la montpintojn, ĉirkaŭantajn la Albanan lagon. Sed la 
heloraj matenaj radioj ŝajnis tra la fumnebulo kvazaŭ rustaj 
kaj malsanaj. Vinicius, mallevante sin al Albano, enrajdis en 
fumojn ĉiam pli densajn kaj ĉiam pli kompaktajn. La urbeto 
mem estis kvazaŭ dronanta en ili. La maltrankvilaj loĝantoj 
amasiĝis sur la stratoj, kaj estis terure pensi, kio devas okazi 
en Romo, se jam ĉi tie estis malfacile spiri. 
Malespero denove ekregis Viniciuson kaj teruro komencis 
hirtigi la harojn sur lia kapo. Sed li penis kuraĝigi sin, kiel li 
povis. "Ne estas eble," li pensis - "ke la tuta urbo komencis 
bruli samtempe. La vento blovas de la nordo kaj puŝas la fumojn nur en tiun direkton. En la alia flanko ili ne estas. Transtibro, apartigita per la rivero, restis eble tute sendifekta, kaj 
ĉiuokaze sufiĉus al Ursus penetri kun Ligia tra la Janikula 
pordego por saviĝi de la danĝero. Neeble estas ankaŭ, ke la 
tuta loĝantaro pereu kaj ke la urbo, kiu regas la mondon, estu 
forviŝita kun sia popolo de la supraĵo de la tero. Eĉ en atakprenataj urboj, kiam furiozas kaj buĉado kaj brulo, certa 
nombro da homoj ĉiam restas viva, kial do nepre pereu Livia? 
Gardas ŝin ja Dio, kiu mem venkis la morton." Tiel rezonante, li komencis denove preĝi, kaj laŭ la moro, al kiu li kutimis, 
li faris al Kristo grandajn votojn, kun promesoj de donacoj kaj
oferoj. Trakurinte Albanon, kies preskaŭ tuta loĝantaro sidis 
sur tegmentoj kaj arboj por rigardi Romon, li iom trankviliĝis 
kaj reakiris la sinregadon. Li pensis ankaŭ, ke Ligian gardas 
ne nur Ursus kaj Linus, sed ankaŭ Petro la apostolo. Ĉe la 
nura rememoro pri tio kuraĝo venis en lian koron. Petro estis 
por li ĉiam persono nekomprenebla, preskaŭ superhoma. De 
la momento, kiam li aŭdis lin en Ostriano, restis al li stranga 
impreso, pri kiu li skribis al Ligia en la komenco de sia restado en Antiumo: ke ĉiu vorto de tiu maljunulo estas vera, aŭ 
devas iĝi vera. La pli proksima konatiĝo kun la apostolo dum 
la malsano plifortigis ankoraŭ tiun impreson, kiu poste ŝanĝis 
sin en neŝanceleblan kredon. Se do Petro benis lian amon kaj 
promesis al li Ligian, Ligia ne povis perei en la flamoj. La urbo 
povas forbruli, sed neniu fajrero el la flamoj falos sur sian 
veston. Sub la influo de la sendorma nokto, furioza galopado kaj emocioj Viniciuson ekregis nun stranga ekzaltiteco, en 
kiu ĉio ŝajnis al li ebla: Petro krucosignos la flamojn, malfermos ilin per unu vorto, kaj ili trairos sendanĝere tra aleo el 
fajro. Petro sciis, krome, multajn venontajn aferojn, do sendube li antaŭvidis ankaŭ la brulkatastrofon, kaj en tiu kazo ĉu 
li povus ne elkonduki el la urbo la kristanojn, kaj inter ili Ligian, kiun li amis kiel propran infanon? Kaj ĉiam pli forta espero komencis eniri en la koron de Vinicius. Li pensis, ke se 
ili forkuras el la urbo, li eble trovos ilin en Boviloj aŭ renkontos survoje. Eble en plej proksima momento la amata vizaĝo 
aperos el tiuj fumoj, etendantaj sin ĉiam pli vaste en la tuta 
Kampanio. 
Ĝi ŝajnis al li des pli versimila, ke sur la vojo li komencis 
renkonti ĉiam pli da homoj, kiuj, forlasinte la urbon, direktis sin al la Albana montaro, por, savinte sin de la fajro, eliĝi
poste ankaŭ trans la limojn de la fumoj. Ne atinginte ankoraŭ 
Ustrinon, li devis malrapidigi la ĉevalon pro ŝtopiteco de la 
vojo. Krom piedirantoj kun portaĵoj sur la dorsoj li renkontis ŝarĝitajn ĉevalojn, mulojn, veturilojn plenajn de aĵoj, kaj 
fine portilojn, en kiuj sklavoj portis pli riĉajn loĝantojn. Ustrino estis jam tiel plenega de la forkurintoj el Romo, ke malfacile estis trapuŝi sin tra la amaso. La ĉefplaco, la subarkadoj 
de temploj kaj la stratoj svarmis de la forkurintoj. Tie kaj ie 
oni komencis aranĝi tendojn, donontajn rifuĝojn al tutaj familioj. Aliaj homoj tendosidis sub la libera ĉielo, kriante, alvokante la diojn aŭ malbenante la sorton. En la ĝenerala teruriteco malfacile estis ion demandi. La homoj, al kiuj Vinicius 
sin turnis, aŭ tute al li ne respondis, aŭ levis al li okulojn 
duonfrenezajn pro teruro, respondante, ke pereas la urbo kaj 
la mondo. Flanke de Romo alfluis ĉiam novaj amasoj, konsistantaj el viroj, virinoj kaj infanoj, kiuj pligrandigis la konsternon kaj lamentadon. Kelkaj, perdinte en la interpremo unu 
aliajn, serĉis malespere la perditojn. Aliaj batalis pro tendolokoj. Aroj da duonsovaĝaj paŝtistoj el Kampanio alvenis en 
la urbeton, serĉante novaĵojn aŭ profitojn el ŝteloj, kiujn faciligis la tumulto. Tie kaj ie amaso, konsistanta el ĉiunaciaj 
sklavoj kaj gladiatoroj, komencis prirabi la domojn kaj palacojn en la urbo kaj batali kontraŭ soldatoj, defendantaj la 
loĝantojn. 
Senatano Junius, kiun Vinicius rimarkis apud gastejo ĉirkaŭitan de taĉmento da batavaj sklavoj, kiel unua donis al li 
iom pli precizan informon pri la brulego. La fajro komenciĝis 
efektive ĉe la Granda cirko, en la loko, kiu tuŝas Palatinon kaj 
la monteton Celio, sed ĝi disvastiĝis kun nekomprenebla rapideco, tiel ke ĝi posedis la tutan mezon de la urbo. Neniam
ankoraŭ de la tempo de Brennus trafis la urbon tia terura 
katastrofo. "La tuta cirko forbrulis, same la butikoj kaj domoj 
ĉirkaŭantaj ĝin," - diris Junius, - "Aventino kaj Celio estas 
en fajro. La flamo, ĉirkaŭinte Palatinon, venis al Carinae ..." 
Ĉe tio Junius, kiu posedis ĉe Carinae belegan insula, plenan 
de artverkoj, kiujn li pasie amis, kaptis plenmanon da malpura polvo kaj, ŝutinte ĝin sur la kapon, komencis dum momento malespere ĝemi. 
Sed Vinicius skuis lin je la ŝultroj. 
-Ankaŭ mia domo staras ĉe Carinae, - li diris, - sed kiam 
ĉio pereas, pereu ĝi ankaŭ. 
Poste, rememorinte, ke Ligia, sekvante lian konsilon, povis 
esti translokiĝinta en la domon de la Aulusoj, li demandis: 
-Kaj Vicus Patricius? 
-En fajro! - respondis Junius. 
-Kaj Transtibro? 
Junius rigardis ilin kun miro. 
-Ne gravas Transtibro, - li respondis, premante per la 
manoj la dolorantajn tempiojn. 
-Por mi Transtibro pli gravas ol tuta Romo, - ekkriis ekscite Vinicius. 
-Vi ĝin eble atingos nur tra Via Portuensis, ĉar apud 
Aventino la varmego vin sufokos... Transtibro?... Mi ne scias. 
La fajro ŝajne ne povis ankoraŭ esti tien veninta, sed ĉu en tiu 
momento ĝi jam ne venis, sole la dioj scias... 
Ĉe tio Junius hezitis momente, poste li diris per mallaŭta 
voĉo: 
-Mi scias, ke vi min ne perfidos, do mi diras al vi, ke ĝi ne 
estas ordinara brulo. Oni ne lasis savi la cirkon... Mi mem 
aŭdis... Kiam la domoj ĉirkaŭe komencis flami, miloj da
voĉoj kriis: "Morton al savantoj!" Iuj homoj trakuras la urbon 
kaj ĵetas flamantajn torĉojn en domojn... Aliflanke la popolo tumultas kaj vokas, ke la urbo brulas laŭ ordono. Nenion 
pli mi diros. Ve al la urbo, ve al ni ĉiuj kaj al mi! Kio okazas 
tie, la homa lango ne povas esprimi. La loĝantoj pereas en la 
fajro, aŭ murdas sin reciproke en la interpremo. Ĝi estas la 
fino de Romo! 
Kaj denove li komencis ripeti: "Ve! Ve al la urbo kaj al ni!" 
- sed Vinicius saltis sur la ĉevalon kaj iris plu antaŭen sur la 
Appia vojo. 
Sed ĝi estis pli ĝuste trapuŝigado meze de rivero da homoj 
kaj veturiloj, kiu fluis el la urbo. Klare, kvazaŭ sur manplato, 
kuŝis nun antaŭ Vinicius la urbo, flamanta en monstra brulego... Flanke de la fajro kaj fumo radiis terura varmego, kaj 
la homaj krioj ne povis superbrui la sibladon kaj krakadon de 
la flamoj.
ĈAPITRO XLIII 
Laŭgrade kiel Vinicius proksimiĝis al la urbaj muregoj, 
montriĝis, ke pli facile estis veni al Romo ol penetri en la 
urbon. Sur la Appia vojo malfacile estis trapuŝiĝi pro la interpremo de homoj. La domoj, kampoj, tombejoj, ĝardenoj kaj 
temploj, trovantaj sin ĉe ĝiaj ambaŭ flankoj, estis ŝanĝitaj en 
tendlokojn. En la templo de Marso, staranta tuj apud Porta 
Appia, la amaso elrompis la pordon por trovi interne rifuĝon 
por la nokto. En la tombejoj oni prenis en posedon pli grandajn maŭzoleojn kaj batalis pro ili, verŝante eĉ iafoje sangon. 
Ustrino kun sia malordo donis apenaŭ ioman antaŭguston de 
tio, kio okazis ĉe la muroj de la urbo mem. Ĉesis ĉiaj konsideroj al la aŭtoritato de la leĝo, al oficoj, al familiaj ligoj, al diferencoj de la statoj. Oni vidis sklavojn, kiuj bastonis civitanojn. Gladiatoroj, ebriaj de vino, rabita en Emporium, kuni- 
ĝinte en grandajn arojn, trakuris kun sovaĝaj krioj apudvojajn 
placojn, dispelante la homojn, piedpremante, rabante. Multegaj barbaroj, sklavvendotaj en la urbo, forkuris el la vendobudoj. La brulo kaj pereo de la urbo estis por ili kaj la fino de 
la sklaveco kaj la horo de venĝo, tial, dum la urba loĝantaro, 
kiu perdis en la brulo sian tutan havaĵon, malespere etendis 
la manojn al la dioj, vokante pri savo, ili kun ĝoja hurlado 
batis la amasojn, desirante al homoj la vestojn de la ŝultroj kaj 
forkaptante pli junajn virinojn. Kun ili unuiĝis sklavoj, delonge jam servantaj en Romo, mizeruloj posedantaj nenion
krom lana zonaĵo ĉirkaŭ la koksoj, teruraj figuroj el suspektindaj kvartaloj, kiujn oni neniam vidis tage sur la stratoj kaj 
kies ekziston en Romo oni preskaŭ ne povis supozi. Tiu amaso, konsistanta el azianoj, afrikanoj, grekoj, tracianoj, germanoj kaj britoj, krieganta ĉiujn lingvojn de la tero, sovaĝa 
kaj senbrida, furiozis, kredante, ke venis la momento, en kiu 
ĝi rajtas rekompenci al si la jarojn de suferoj kaj mizero. Meze 
de tiu ondanta homamaso, en la lumo de la tago kaj de la 
brulego tie kaj ie brilis la kaskoj de pretorianoj, sub kies gardon rifuĝis pli trankvilaj loĝantoj, kaj kiuj multloke devis iri 
atake kontraŭ la brutsimilan sovaĝularon. Vinicius vidis en 
sia vivo atakprenatajn urbojn, sed neniam liaj okuloj rigardis 
spektaklon, en kiu malespero, doloro, larmoj, ĝemoj, sovaĝa 
ĝojo, frenezo, furiozo kaj senbrideco miksiĝis kune en tian 
senliman ĥaoson. Kaj super tiu ondanta, freneza homamaso 
bruegis la brulo, flamis sur la montoj la plej granda urbo de 
la mondo, sendante en la konfuzon sian fajran spiron kaj kovrante ĝin per fumoj, tra kiuj oni ne plu vidis la bluon de la 
ĉielo. La juna tribuno, kun plej granda tortostreĉo endanĝerigante ĉiumomente la vivon, atingis fine ĝis Porta Appia, sed 
tie li vidis, ke tra la kvartalo Porra Capena li ne povos penetri en la urbon, ne nur pro la homamaso, sed ankaŭ pro terura varmego, de kiu tuj post la pordego tremis la aero. Krome 
la ponto apud Porta Trigenia, kontraŭ la templo Bonae Deae, 
ankoraŭ ne ekzistis, volante do penetri trans Tibron, oni devis 
trapremi sin ĝis la ponto de Sublicius, tio estas pasi preter 
Aventino, la urboparto surverŝita de maro da flamoj. Tio estis 
tute neebla. Vinicius komprenis, ke li devas reiri en la direkton al Ustrino, tie flankiĝi de la Appia vojo, transriveriĝi antaŭ la urbo kaj atingi la vojon Portuensis, kiu kondukis rekte al Transtibro. Ankaŭ tio ne estis facila afero kaŭze de la 
ĉiam pli granda interpremo reganta sur Via Appia. Trabati al 
si tie la vojon oni povus nur eble per glavo, sed Vinicius ne 
havis armilon, ĉar li forveturis el Antiumo tiel, kiel la novaĵo 
pri la brulo trafis lin en la cezara palaco. Tamen ĉe la Fonto 
de Merkuro li vidis konatan centestron de pretorianoj, kiu 
fronte de keldeko da soldatoj baris aliron al la teritorio de la 
templo. Vinicius ordonis al la centestro, ke li sekvu lin, kaj tiu, 
rekoninte la tribunon kaj aŭgustanon, ne kuraĝis kontraŭstari 
al la ordono. 
Vinicius mem prenis la komandon de la taĉmento, kaj forgesinte ĉi momente la instruojn de Paŭlo pri amo al proksimulo, li puŝis kaj distranĉis antaŭ si la amason kun rapideco 
pereiga por multaj, kiuj ne sciis flankiĝi ĝustatempe. Postkuris 
lin malbenoj kaj hajlo da ŝtonoj, sed li ne atentis tion, dezirante rapide penetri en pli liberajn lokojn. Tamen ili povis 
antaŭeniĝi nur treege malfacile. La homoj, kiuj jam lokiĝis 
tendare, ne volis cedi la vojon al la soldatoj, laŭte insultante 
la cezaron kaj la pretorianojn. Ialoke la amaso alprenis minacan sintenon. La orelojn de Vinicius atingis voĉoj, akuzantaj 
Neron pri fajrigo de la urbo. Oni malkaŝe minacis morton al 
li kaj al Poppaea. La krioj: "sannio!", "histrio!" (arlekeno, aktoro) "patrinmortiginto!" aŭdiĝis ĉirkaŭe. Kelkaj vokis, ke oni 
lin trenu en Tibron, aliaj, ke Romo elmontris sufiĉe da pacienco. Evidente estis, ke la minacoj povas ŝanĝi sin en malkaŝan ribelon, kiu, se nur troviĝus gvidanto, povus ĉiumomente eksplodi. Dume la furiozo kaj malespero de la amasoj 
turnis sin kontraŭ la pretorianojn, kiuj ankaŭ tial ne povis 
eliĝi el la interpremo, ke la vojon baris tutaj montoj da objektoj, rapide elĵetitaj el la brulo: kestoj kaj bareloj kun manĝaĵoj,
pli valoraj mebloj, vazoj, infanaj ludiloj, litaĵoj kaj manportiloj. Tie kaj ie sekvis eĉ malgrandaj bataloj, sed la pretorianoj 
rapide helpis sin kontraŭ la senarma amaso. Trarajdinte kun 
peno laŭlarge la vojon Latinan, Numician, Ardean, Luvinian 
kaj Ostian, ĉirkaŭirinte palacojn, ĝardenojn kaj templojn, 
Vinicius atingis fine urbeton nomata Vicus Alexandri, post 
kiu li transiĝis sur la alian bordon de Tibro. Estis tie malpli da 
interpremo kaj malpli da fumo. De forkurintoj, kiuj tamen 
ankaŭ tie ne mankis, li eksciis, ke nur kelkaj stratetoj de 
Transtibro estas poseditaj de la brulo, sed ke certe nenion 
ŝparos la potenco de la fajro, ĉar estas homoj, kiuj ĝin intence 
submetas, kriante, ke ili faras tion laŭ ordono. La juna tribuno 
havis nun jam nenian dubon, ke efektive la cezaro ordonis 
bruligi Romon, kaj la venĝo, pri kiu vokis la amasoj, ŝajnis al 
li afero prava kaj justa. Kion pli povus fari Mithridates aŭ iu 
el plej furiozaj malamikoj de Romo? La mezuro estis superplena, la frenezo iĝis tro monstra kaj la homa vivo kontraŭ ĝi 
- neebla. Vinicius kredis ankaŭ, ke la lasta horo de Nero 
batis, ke tiuj ruboj, en kiujn disfalas la urbo, devas nepre tombokovri la monstran arlekenon kune kun ĉiuj liaj krimoj. Se 
troviĝus viro sufiĉe kuraĝa por stari fronte de popolo ĉiopreta 
pro malespero, ĝi povus okazi en la daŭro de kelkaj horoj. Ĉe 
tio kuraĝaj kaj venĝemaj pensoj komencis trakuri la kapon de 
Vinicius. Kaj se tion farus li mem? La gento de Viniciusoj, kiu 
ĝis la lasta tempo kalkulis vicojn da konsuloj, estis konata en 
tuta Romo. La amasoj bezonis nur nomon. Foje ja, pro la 
mortkondamno de la kvarcent sklavoj de la prefekto Pedanius Secundus, preskaŭ eksplodis ribelo kaj civila milito, kio 
do okazus hodiaŭ pro la terura batego superanta preskaŭ 
ĉiujn, kiujn Romo spertis en la daŭro de ok jarcentoj? Kiu vokos la kviritojn al armilo, - pensis Vinicius, - tiu sendube faligos Neron kaj mem surmetos la purpuron. Kial do li ne faru 
tion? Li estis pli energia, pli brava kaj pli juna ol la aliaj aŭ- 
gustanoj... Nero havis, vere, al siaj ordonoj tridek legiojn, 
postenantajn ĉe la limoj de la ŝtato, sed ĉu ankaŭ tiuj legioj 
kaj iliaj ĉefoj ne ekribelos, aŭdinte pri la bruligo de Romo kaj 
de ĝiaj temploj? Kaj en tiu okazo li, Vinicius, povus iĝi cezaro. Oni ja flustris inter la aŭgustanoj, ke iu aŭguristo antaŭ- 
diris la purpuron al Otho. Per kio li malsuperas Othon? Eble 
ankaŭ Kristo helpus lin per sia Dia potenco, eble ĝi estas Lia 
inspiro? "Ho, se tiel estus!" vokis Vinicius interne. Li venĝus 
tiam kontraŭ Nero la danĝeron de Ligia kaj sian maltrankvilon, li enkondukus regadon de justeco kaj vero, disvastigus la 
instruon de Kristo de Eŭfrato ĝis la nebulaj bordoj de Britujo, kaj kune li vestus Ligian per la purpuro kaj farus ŝin reĝino 
de la tero. 
Sed tiuj pensoj, eksplodinte el lia kapo kiel hajlo da fajreroj el brulanta domo, estinginĝis kiel fajreroj. Antaŭ ĉio necesis savi Ligian. Li rigardis nun la katastrofon de proksime, 
do denove timo lin ekregis, kaj kontraŭ tiu maro da fajro kaj 
fumo, kontraŭ la renkontiĝo kun la terura realeco tiu fido, 
kun kiu li kredis, ke Petro la apostolo savos Ligian, formortis 
en lia koro. Malespero kaptis lin refoje, do penetrinte sur la 
vojon Portuensis, kondukantan rekte al Transtibro, li remoderiĝis nur en la pordego, ĉe kiu oni ripetis al li tion, kion 
antaŭe diris la forkurintoj, ke pliparto de tiu kvartalo ne estis ankoraŭ posedita de la brulo, kvankam la fajro kelkloke 
transportiĝis trans la riveron. 
Transtibro estis tamen ankaŭ plena de fumo kaj de forkurantaj amasoj, tra kiuj estis pli malfacile penetri en la fundon
de la kvartalo tial, ke la homoj, havante pli da tempo, elportis kaj savis pli da objektoj. La ĉefa Havena vojo mem estis 
multloke ŝtopita per ili, kaj apud la Naumachia de Aŭgusto 
ili levis sin en tutaj amasoj. Pli malvastaj stratetoj, kie pli dense amasiĝis la fumoj, estis simple neenireblaj. La loĝantoj forkuris el ili milope. Vinicius vidis envoje terurajn bildojn. Plurfoje du homaj riveroj, fluantaj el kontraŭaj direktoj, premegis unu la alian kaj batalis je vivo aŭ morto. Familioj perdiĝis 
en la tumulto, patrinoj malespere vokis siajn infanojn. La 
haroj de Vinicius hirtiĝis je la penso, kio devis okazi pli proksime al la fajro. Meze de la krioj kaj ĥaoso malfacile estis ion 
demandi aŭ kompreni la vokojn. Iafoje el trans la rivero alruliĝis novaj ondegoj da fumoj nigraj kaj tiel pezaj, ke ili ruli- 
ĝis tuj super la tero, tiel kovrante la domojn, personojn kaj 
ĉiujn objektojn, kiel ilin kovras nokto. Sed vento, kaŭzita de 
la brulo, disblovis ilin, kaj tiam Vinicius povis antaŭeniĝi al la 
strateto, ĉe kiu staris la domo de Linus. La varmo de la julia 
tago, fortigita de la ardo, radianta el la brulantaj kvartaloj, iĝis 
neelportebla. La fumo mordis la okulojn, al la brustoj mankis spiro. Eĉ tiuj loĝantoj, kiuj, esperante, ke la fajro ne transportiĝos trans la riveron, restis ĝis nun en siaj hejmoj, komencis ilin forlasi kaj la amasego kreskis kun ĉiu horo. La pretorianoj, akompanantaj Viniciuson, restis malantaŭe. En la 
interpremo iu vundis per martelo lian ĉevalon, kiu komencis 
svingi la sangantan kapon, levi sin sur la postaj piedoj kaj 
malobei la rajdanton. Oni ankaŭ konis laŭ lia riĉa tuniko aŭ- 
gustanon kaj tuj aŭdiĝis ĉirkaŭe la krioj: "Morton al Nero kaj 
al liaj bruligistoj!" Venis momento de gravega danĝero, ĉar 
centoj da manoj etendis sin al Vinicius, sed la timigita ĉevalo forportis lin, hufpremante la homojn, kaj samtempe alfluis
nova ondo da nigra fumo kaj kovris la straton per krepusko. 
Vinicius, vidante, ke li ne trarajdos, desaltis fine sur la teron 
kaj komencis piedkuri, glitante apud la muroj kaj iafoje atendante, ke la forkuranta amaso pasu preter li. En la animo li 
diris al si, ke tio estas vanaj penoj. Ligia povis jam esti ekster 
la urbo, ŝi povis ĉi momente savi sin per forkuro: pli facile 
estus retrovi pinglon ĉe marbordo ol ŝin en tiu interpremo kaj 
ĥaoso. Li volis tamen eĉ por la prezo de la vivo atingi la domon de Linus. Iafoje li haltis kaj frotis la okulojn. Forŝirinte 
la randon de sia tuniko, li ŝirmis per ĝi la nazon kaj la buŝon 
kaj kuris pluen. Laŭgrade kiel li proksimiĝis al la rivero, la 
varmego kreskis terure. Vinicius, sciante, ke la brulo komenciĝis ĉe la Granda cirko, kredis komence, ke tiu ardo venas de 
ĝiaj restaĵoj, de Forum Boarium kaj de Velabrum, kiuj, kuŝante proksime, ankaŭ estis sendube poseditaj de flamoj. Sed la 
varmego iĝis jam neelportebla. Iu forkuranto, la lasta, kiun 
Vinicius rimarkis, maljunulo kun lambastonoj, kriis: "Ne 
proksimiĝu al la ponto de Cestius! la tuta insulo brulas!" 
Efektive, oni ne povis plu havi iajn iluziojn. Ĉe la vojturniĝo 
al Vicus Judaeorum, kie staris la domo de Linus, la juna tribuno vidis meze de nubo da fumoj fajron: brulis ne nur la insulo, sed ankaŭ Transtibro, almenaŭ la alia fino de la strateto, 
ĉe kiu Ligia loĝis... 
Vinicius memoris tamen, ke la domo de Linus estis ĉirkaŭita de ĝardeno, post kio, flanke de Tibro, kuŝis ne tre vasta 
kampo, libera de konstruaĵoj. Tiu penso kuraĝigis lin. La fajro 
povis halti en la malplena loko. Kun tiu espero li kuris pluen, 
kvankam ĉiu ventoblovo alportis ne plu nur fumon, sed milojn da fajreroj, kiuj povis kaŭzi brulon en la alia fino de la 
strateto kaj bari la reiron.
Fine li vidis tamen tra la fuma vualo la cipresojn en la ĝardeno de Linus. La domoj, kuŝantaj trans la libera kampo, brulis jam kiel lignaj ŝtiparoj, sed la malgranda insula de Linus 
staris ankoraŭ netuŝita. Vinicius rigardis la ĉielon kaj kuris al 
la dometo, kvankam la sola aero kaŭzis jam al li bruldoloron. 
La pordo estis fermita, sed li puŝis ĝin kaj enkuris internen. 
En la ĝardeno estis eĉ ne unu viva estaĵo, kaj la domo ankaŭ ŝajnis tute senhoma. 
-Eble ili svenis de la fumoj kaj varmego, - pensis Vinicius. 
Kaj li komencis voki: 
-Ligia! Ligia! 
Respondis al li silento. En la mallaŭto estis aŭdebla nur 
krakbulo de la malproksima fajro. 
-Ligia! 
Subite liajn orelojn atingis tiu malserena voĉo, kiun li jam 
aŭdis foje en tiu ĝardeno. Sur la proksima insulo brulis videble la bestejo, staranta kelkan distancon de la templo de Eskulapo, kaj ĉiaspecaj bestoj, inter ili leonoj, komencis tie muĝi 
pro teruro. Tremo trakuris Viniciuson de la piedoj ĝis la kapo. 
Jam duafoje, kiam lia tuta atento estis koncentrita en la penso 
pri Ligia, tiuj tremigaj voĉoj sonis kiel antaŭdiro de malfeliĉo 
kiel stranga aŭguro de malbonsorta estonteco. 
Ĝi estis tamen mallonga, momenta impreso, ĉar pli terura eĉ ol la muĝo de sovaĝaj bestoj, la krakbruo de la brulo 
devigis lin pensi pri io alia. Ligia ne respondis, vere, al lia 
voko, sed ŝi povis trovi sin en tiu fajrominacata konstruaĵo, 
sveninta aŭ sufokata de fumo. Vinicius saltis internen. La 
malgranda atrium estis malplena kaj malluma de fumo. Palpe serĉante la pordon, kondukanta al la cubicula, li rimarkis
flagrantan flameton de lampo kaj, proksimiĝinte, vidis la lararium, en kiu anstataŭ laroj estis kruco. Sub tiu kruco brulis la meĉlampo. La kapon de la juna kateĥizato fulmrapide 
trakuris la penso, ke tiu kruco sendas al li la lumon, kun kiu 
li povas retrovi Ligian, li prenis do la lampon kaj komencis 
serĉi la cubicula. Trovinte unu el ili, li flankigis la kurtenon kaj, 
lumiginte la ejon per la lampo, komencis rigardi. 
Sed ankaŭ tie estis neniu. Vinicius tamen estis certa, ke li 
trafis en la cubiculum de Ligia, ĉar sur najloj, enbatitaj en la 
muron, pendis ŝiaj vestoj, kaj sur la lito kuŝis capitium, tio 
estas alfigura tolaĵo, kiun la virinoj portis senpere sur la korpo. 
Vinicius kaptis ĝin, alpremis al la buŝo kaj, surĵetinte ĝin 
trans la ŝultron, iris serĉi plu. La dometo estis malgranda, do 
en mallonga tempo li traserĉis ĉiujn ĉambrojn, kaj eĉ la kelojn. Sed nenie li trovis vivan estaĵon. Estis tute evidente, ke 
Ligia, Ursus kaj Linus kune kun la aliaj loĝantoj de la kvartalo 
serĉis en forkuro savon de la brulo. "Mi devas serĉi ilin en la 
amaso, ekster la urbaj pordegoj", - pensis Vinicius. 
Ne tre multe mirigis lin la fakto, ke li ilin ne renkontis sur 
Via Portuensis, ĉar ili povis eliri el Transtibro de la kontraŭa 
direkto, flanke al la Vatikana monteto. Ĉiuokaze ili estis savitaj, almenaŭ de la fajro. Ŝtono kvazaŭ falis de la brusto de 
Vinicius. Li vidis, vere, kun kiel teruraj danĝeroj estis ligita 
forkuro, sed la penso pri la superhoma forto de Ursus inspiris al li kuraĝon. "Mi devas nun," - li diris al si, - "forkuri de 
ĉi tie kaj tra la ĝardenoj de Domitia; atingi la ĝardenojn de 
Agrippina. Tie mi ilin trovos. La fumoj ne estas tie teruraj, ĉar 
la vento blovas de la Sabena montaro." 
Venis tamen plej urĝa tempo, kiam li devis pensi pri la propra savo, ĉar ondego da fajro alfluis ĉiam pli proksimen flanke de la insulo kaj fumaj volvaĵoj kovris preskaŭ tute la strateton. La meĉlampo, per kiu li lumigis al si la internon de la 
domo, estingiĝis nun de aera trablovo. Vinicius, saltinte sur 
la straton, kuris nun tutimpete al Via Portuensis en la saman 
direkton, el kiu li venis, kaj la brulo ŝajnis persekuti lin per sia 
fajra spiro, jen ĉirkaŭblovante lin per ĉiam novaj nuboj da 
fumo, jen surŝutante per fajreroj, kiuj falis sur liajn harojn, 
sur la kolon kaj veston. La tuniko komencis bruleti sur li kelkloke, sed li ne atentis tion kaj kuris pluen, timante, ke la 
fumo povus lin sufoki. Efektive li sentis en la buŝo la brulguston kaj fulgon, kaj lia gorĝo kaj pulmoj doloris, kvazaŭ brulantaj. La sango alfluis lian kapon, tiel ke iafoje li vidis ĉion 
ruĝe kaj la fumoj mem ŝajnis al li ruĝaj. Tiam li diris al si interne: "Tio estas pura fajro! Mi ĵetu min prefere teren kaj 
pereu". La kurado lacigis lin ĉiam pli. Ŝvito fluis sur lia kapo, 
kolo kaj dorso, kaj tiu ŝvito brulvundis lin, kvazaŭ bolaĵo. Li 
falus, se ne subtenus lin la nomo de Ligia kaj se li ne havus 
ĉirkaŭ la buŝo sian capitium. Kelkajn momentojn poste li tamen komencis ne rekoni plu la straton, kiun li kuris. Iom post 
iom forlasis lin la konscio, li nur memoris, ke li devas forkuri, ĉar sur libera kampo lin atendas Ligia, kiun promesis al li 
Petro la apostolo. Kaj subite ekregis lin ia stranga, jam duonfebra certeco, simila al antaŭmorta vizio, ke li devas ŝin vidi, 
edzinigi, kaj poste li tuj mortos. 
Li jam estis tamen kvazaŭ ebria, rebatante sin de unu flanko de la strato al la alia. Kaj subite io ŝanĝiĝis en la monstra 
fajrego, kovranta la grandegan urbon. Ĉio, kio ĝis nun nur 
bruletis, eskplodis videble per unu maro da flamoj, ĉar la vento ĉesis alporti fumojn, kaj tiujn, kiuj amasiĝis en la stratetoj,
forblovis furioza premego de brulvarma aero. Tiu premego 
pelis nun milionojn da fajreroj, tiel ke Vinicius kuris kvazaŭ 
en fajra nubo. Li povis, aliflanke, pli bone vidi antaŭ si, kaj 
preskaŭ en la sama momento, kiam li estis falonta, li vidis la 
finon de la strateto. Tiu vido donis al li novajn fortojn. Pasinte preter stratangulo, li troviĝis sur la strato, kiu kondukis 
al la Kodetana kampo. La fajreroj ĉesis lin persekuti. Li komprenis, ke se li sukcesos atingi almenaŭ la Havenan vojon, li 
estos savita, se li eĉ svenus poste sur la vojo. 
En la fino de la strateto li vidis denove nubon, kiu vualis la 
eliron. "Se tio estas fumoj, - li pensis, - mi ne plu trapasos". 
Li kuris per la lastaj fortoj. Envoje li deĵetis de si la tunikon, 
kiu, bruletinte de la fajreroj, komencis lin vundi kiel la ĉemizo 
de Nesuso, kaj li kuris nuda, havante nur sur la kapo kaj sur 
la buŝo la capitium de Ligia. Alkurinte pli proksimen, li distingis, ke tio, kion li opiniis fumo, estis polva nubo, el kiu, krome, atingis lin homaj voĉoj kaj krioj. 
-Stratamaso rabas en la domoj, - li diris al si. 
Li kuris tamen en la direkton de la voĉoj. Ĉiuokaze estis tie 
homoj, kiuj povis al li helpi. En tiu espero, antaŭ ol li alkuris, 
li komencis voki helpon per la tuta forto de la voĉo. Sed ĝi 
estis jam lia lasta fortostreĉo: ankoraŭ pli ruĝe iĝis antaŭ liaj 
okuloj, en la pulmoj mankis spiro, en la ostoj forto, kaj li falis. 
Oni lin tamen aŭdis, aŭ pli ĝuste, vidis, kaj du homoj rapidis helpe al li kun siteloj, plenaj de akvo. Vinicius, kiu falis pro 
laceco, sed ne perdis la konscion, kaptis ambaŭmane la vazon 
kaj eltrinkis la akvon ĝisduone. 
-Dankon, - li diris, - starigu min sur la piedojn, pluen 
mi mem iros!
La alia laboristo surverŝis lian kapon per akvo, kaj ambaŭ 
ne nur starigis lin sur la piedojn, sed levis lin de la tero kaj 
portis al la aro de la aliaj, kiuj ĉirkaŭis lin, zorgeme esplorante, ĉu li ne suferis iajn gravajn kontuzojn. Tiu zorgemo mirigis Viniciuson. 
-Homoj, - li demandis, - kiuj vi estas? 
-Ni detruas la domojn, por ke la brulo ne atingu la Havenan vojon, - respondis unu el la laboristoj. 
-Vi helpis min, kiam mi estis jam falinta. Dankon al vi. 
-Ni ne rajtas rifuzi helpon... - aŭdiĝis kelkaj voĉoj. 
Tiam Vinicius, kiu aŭtaŭe de la mateno vidis la brutsimilajn amasojn, batalojn kaj rabojn, rigardis pli atente la viza- 
ĝojn ĉirkaŭantajn lin kaj diris: 
-Rekompencu vin... Kristo. 
-Glorata estu Lia nomo! - vokis la tuta ĥoro da voĉoj. 
-Linus?... demandis Vinicius. 
Sed li ne povis demandi plu kaj ne aŭdis la respondon, ĉar 
pro emocio kaj pro la travivitaj penoj li svenis. Li rekonsciiĝis 
nur en ĝardeno, sur la Kodetana kampo, ĉirkaŭita de kelkaj 
virinoj kaj viroj, kaj la unuaj vortoj, kiujn li kapablis eldiri, 
estis: 
-Kie estas Linus? 
Dum mumento venis neniu respondo, poste iu voĉo konata al Vinicius diris subite: 
-Ekster la Nomentana pordego; li iris Ostrianon antaŭ du 
tagoj... Pacon al vi, persa reĝo! 
Vinicius leviĝis, kaj sidiĝis, vidinte neantendite super si 
Chilon. 
Kaj la greko diris: 
-Via domo, sinjoro, forbrulis sendube, ĉar Carinae staras
en fajro, sed vi ĉiam estos riĉa kiel Midaso. Ho, kia malfeliĉo! 
La kristanoj, ho filo de Serapiso, antaŭdiris de longe, ke fajro detruos tiun ĉi urbon... Kaj Linus kun la filino de Jovo 
estas en Ostriano... Ho! kia malfeliĉo por tiu ĉi urbo!... 
Vinicius denove eksentis sin svene. - Vi vidis ilin? - li 
demandis. 
-Mi vidis, sinjoro... Dankon al Kristo kaj al ĉiuj dioj, ke mi 
povis per bona novaĵo repagi viajn bonfarojn. Sed mi repagos 
al vi plie, Oziriso, mi ĵuras je tiu ĉi brulanta Romo. 
Ekstere vesperiĝis, sed en la ĝardeno estis lume kiel dum 
tago, ĉar la brulego kreskis ankoraŭ pli. Ŝajnis, ke brulas ne 
plu apartaj kvartaloj, sed la tuta urbo, de unu ekstremo ĝis la 
alia. La ĉielo estis ruĝa, kien nur la okuloj atingis, kaj la nokto, kiu vualis la mondon, iĝis ruĝa.
ĈAPITRO XLIV 
La ruĝobrilo de la brulanta urbo disverŝis sin sur la ĉielo 
tiel vaste, kiel nur la homa vido atingis. El post la montetoj ruliĝis supren la luno, granda kaj ronda, kiu baldaŭ flamis de la brilo kaj, alpreninte la koloron de ardanta kupro, 
ŝajnis rigardi kun miro la pereon de la mondreganta urbego. 
En rozaj abismoj de la ĉielo brilis ankaŭ rozaj steloj, sed, kontraŭe ol en la ordinaraj noktoj, la tero estis pli hela ol la ĉielo. Romo, kvazaŭ grandega brulŝtiparo, lumigis la tutan Kampanion. Ĉe la sanga brilo oni vidis ankaŭ pluajn montetojn, 
urbojn palacojn, templojn, monumentojn kaj akveduktojn, 
tiriĝantajn de ĉiuj regionaj montoj al la urbo, kaj sur la akveduktoj - amasojn da homoj, kiuj tien rifuĝis por sendanĝeri- 
ĝi aŭ por rigardi la brulegon. 
Dume la terura elemento posedis ĉiam pli novajn kvartalojn. Oni ne povis dubi, ke iuj krimaj manoj fajrigas la urbon, 
ĉar ĉiam novaj bruloj eksplodis en lokoj malproksimaj de la 
ĉefa fajrocentro. De la montetoj, sur kiuj Romo estis konstruita, la flamoj, kvazaŭ ondoj, fluis malsupren en la valojn, dense kovritajn per domoj, kalkulantaj po kvin kaj ses etaĝojn, 
plenaj de budoj, butikoj, transporteblaj lignaj amfiteatroj, 
konstruitaj laŭokaze por diversaj spektakloj, fine de magazenoj de ligno, olivoleo, greno, nuksoj, piniaj strobiloj, per kies 
grajnoj nutris sin la malriĉa loĝantaro, kaj de vestoj, kiujn oni 
iafoje, laŭ cezara favoro, disdonis al la ĉifonuloj, nestantaj en
malvastaj strataĉo. Tie la brulo, trovante abundon da fajri- 
ĝema materialo, ŝanĝis sin preskaŭ en vicon da eksplodo, kaj 
kun neimagebla forto posedis tutajn stratojn. La homoj, tendostarantaj ekster la urbo aŭ rigardantaj de sur la akveduktoj, divenis laŭ la koloro de la flamoj, kio brulas. Furioza aerblovego levis iafoje el la fajra dronejo milojn kaj miljonojn da 
ardantaj ŝeloj de nuksoj kaj migdaloj, kiuj supreniĝis kiel senhombraj aroj da lumaj papilioj, - kaj krake krevis en la aero, 
aŭ, pelate de la vento, falis sur novajn kvartalojn, sur akveduktojn kaj sur kampojn, ĉirkaŭantajn la urbon. Ĉia penso pri 
savo ŝajnis absurda, kaj la tumulto kreskis ĉiumomente, ĉar 
dum unuflanke la urba loĝantaro forkuris tra ĉiuj pordegoj 
ekster la murojn, aliflanke la brulo allogis milojn da homoj el 
la ĉirkaŭaĵoj, tiel loĝantojn de malgrandaj urbetoj kiel vila- 
ĝanojn kaj duonsovaĝajn paŝtistojn el Kampanio, kiujn altiris 
ankaŭ la espero de raboj. 
La krio: "Romo pereas!" sonis senĉese en la buŝoj de la 
amaso, kaj la pereo de la urbo ŝajnis tiutempe kaj fino kaj 
malligo de ĉiuj nodoj, kiuj ĝis nun kunligis la homaron en 
unu tuton. La statamaso, en kiu al plimulto, konsistanta el 
sklavoj kaj fremduloj, la regado de Romo estis tute indiferenta, kaj kiun ĉia renverso povis nur liberiĝi el la katenoj, alprenis tie kaj ie minacan sintenon. Vastiĝis perforto kaj raboj. 
Ŝajnis, ke la nura spektaklo de la pereanta urbo alfiksas la 
homan atenton kaj retenas ankoraŭ la eksplodon de buĉado, 
kiu komenciĝos tuj, kiam la urbo ŝanĝos sin en cindrojn 
Centmiloj da sklavoj, forgesante, ke Romo, krom la temploj 
kaj muroj, posedas ankaŭ kelkdek legiojn en ĉiuj flankoj de la 
mondo, ŝajnis nur atendi batalvokon kaj ĉefon. Oni komencis rememori la pomon de Spartacus - troviĝis tamen neniu
Spartacus - aliflanke la civitanoj komencis sin armi, per kio 
ĉiu povis. Plej monstraj famoj rondiris ĉe ĉiuj pordegoj. Kelkaj asertis, ke Vulkano laŭ la ordono de Jovo detruas la urbon 
per fajro, eliĝanta el sub la tero; aliaj - ke ĝi estas venĝo de 
Vesto pro la pastrino Rubria. Homoj tiel konvinkitaj volis nenion savi, nur, svarmante al la temploj, ili petegis la diojn pri 
kompato. Sed plej ĝenerale oni ripetis, ke la cezaro ordonis 
bruligi la urbon por liberiĝi de la odoroj venantaj el Suburra 
kaj por konstrui novan urbon, nomotan Neronio. Je tiu ideo 
furiozo kaptis la homojn, kaj se, kiel pensis Vinicius, troviĝus 
ĉefo, kiu volus profiti tiun eksplodon de malamo, la lasta horo 
de Nero batus jarojn pli frue. 
Oni ankaŭ diris, ke la cezaro freneziĝis, ke li ordonis al la 
pretorianoj kaj gladiatoroj ataki la popolon kaj buĉi ĝin. Kelkaj ĵuris je la dioj, ke laŭ la ordono de la Kuprobarba estis 
ellasitaj la bestoj el ĉiuj bestejoj. Oni vidis sur la stratoj leonojn kun flamantaj kolharoj, furiozajn elefantojn kaj urojn, 
kiuj are piedpremis homojn. Estis eĉ en tio parto da vero, ĉar 
kelkloke elefantoj, vidante la proksimiĝantan brulon, disbatis la bestejojn kaj, liberiĝinte, kuregis en la direkton kontraŭan al la fajro, detruante ĉion antaŭ si kiel uragano. La 
publika famo nombris dekmilojn da personoj, kiuj pereis en 
la fajro. Efektive pereis multegaj. Estis tiaj, kiuj, perdinte la 
tutan havaĵon aŭ plej karajn personojn, propravole ĵetis sin 
pro malespero en la flamojn. Aliajn sufokis la fumoj. En la 
mezo de la urbo, inter Kapitolo unuflanke kaj Kvirinalo, Viminalo kaj Eskivilino aliflanke, same kiel inter Palatino kaj la 
monteto Celio, kie la stratoj estis pli dense plenkonstruitaj, la 
brulo komenciĝis en tiel multaj lokoj, ke tutaj aroj da homoj, 
forkurante en unu direkton, renkontis neatendite novan
flammuron de la kontraŭa flanko kaj pereis de terura morto 
meze de la fajra inundo. 
En la teruro, tumulto kaj konsterno oni ne sciis, fine, kien 
forkuri. La vojoj estis ŝtopitaj per objektoj, kaj en multaj malvastaj lokoj simple barikaditaj. Tiuj, kiuj rifuĝis sur foirejojn 
kaj placojn, en la loko, kie oni poste konstruis la Amfiteatron 
de Flavius, apud la templo de Tero, apud la portiko de Livia 
kaj pli alte, apud la temploj de Junono kaj Lucino, same kiel 
inter Clivius Vibrius kaj la malnova Eskvilina pordego, ĉirkaŭite ĉiuflanke de maro da fajro, pereis de la ardo En la lokoj, kien la flamo ne atingis, oni trovis poste centojn da karbobruligitaj korpoj, kvankam tie kaj ie la malfeliĉuloj elŝiris 
pavimajn platojn kaj, por ŝirmi sin kontraŭ la varmego, eniĝis 
ĝisduone en la teron. Preskaŭ neniu el la familioj, loĝantaj en 
la mezo de la urbo, restis senmanka, tial laŭlonge de la muroj kaj ĉe ĉiuj pordegoj oni aŭdis malesperan hurladon de virinoj, vokantaj la karajn nomojn de tiuj, kiuj pereis en la interpremo aŭ en la fajro. 
Kaj tial, dum iuj petegis de la dioj la almozon de kompato, aliaj blasfemis al ili pro la terurega malfeliĉo. Oni vidis 
maljunulojn, turnitajn al la templo de Jovo Liberiganto, kiuj 
etendante la brakojn, vokis: "Vi estas savanto, savu vian altaron kaj la urbon!" La malespero tamen direktis sin ĉefe kontraŭ la malnovajn romajn diojn, kiuj, laŭ la kompreno de la 
loĝantaro, havis la devon pli zorgeme ol aliaj gardi la urbon. 
Ili montriĝis senfortaj, do oni insultis ilin. Aliflanke okazis, ke 
kiam sur Via Asinaria montriĝis taĉmento da egiptaj pastroj, 
transkondukantaj statuon de Izido, kiun oni savis el la templo 
staranta proksime de Porta Caelimontana, la amaso ĵetis sin 
inter la taĉmenton, kromjungis sin al la veturilo, altiris ĝin ĝis
la Appia pordego kaj, kaptinte la statuon, lokis ĝin en la templon de Marso, konfuzinte ĉe tio la pastrojn de tiu lasta dio, 
kiuj kuraĝis kontraŭstari. En alia lokoj oni alvokis Serapison, 
Baalon aŭ Jehovon, kies konfesantoj, svarminte el la stratetoj 
en la ĉirkaŭaĵoj de Suburra kaj Transtibro, plenigis per krioj 
kaj vokoj la kampojn kuŝantajn apud la muroj. En iliaj krioj 
sonis tamen kvazaŭ tonoj de triumfo, tial do, dum iuj el la 
loĝantoj miksis sin kun la ĥoro gloranta la "Sinjoron de la 
mondo", aliaj, indignitaj pro tiu ĝoja bruado, penis ĝin perforte silentigi. Tie kaj ie oni aŭdis agofortajn virojn, maljunulojn, 
virinojn kaj infanojn, kantantajn kantojn strangajn kaj solenajn, kies signifon oni ne povis kompreni, sed en kiuj ripetiĝis 
ĉiumomente la vortoj: "Jen venas la juĝisto en la tago de koler' kaj detruo". Tiel la moviĝema kaj sendorma homa ondo 
ĉirkaŭis la brulantan urbon, simile al maltrankvila maro. 
Sed nenion helpis la malespero, nek la blasfemoj, nek la 
kantoj. La malfeliĉo ŝajnis nevenkebla, kompleta kaj senindulga kiel Fato. Apud la Amfiteatro de Pompejus brulis la magazenoj de kanabo kaj ŝnuroj, da kiuj multege oni bezonis 
por la cirkoj, arenoj kaj ĉiaspecaj maŝinoj, uzataj ĉe cirkoludoj, kaj kune brulis apudaj konstruaĵoj, entenantaj barelojn 
kun peĉo, per kiu oni ŝmiris la ŝnurojn. Dum kelkaj horoj la 
tuta parto de la urbo, trans kiu kuŝis la kampo de Marso, lumis per tiel hele flava flamo, ke al la rigardantoj, duonkonsciaj pro teruro, ŝajnis, ke la ordo de tago kaj nokto estas ankaŭ konfuzita kaj ke ili vidas la brilon de la suno. Sed poste 
sangoruĝa, unuaspekta brulo superis ĉiujn aliajn kolorojn de 
la flamoj. El la maro da fajro ŝprucis al la brulruĝa ĉielo kvazaŭ grandegaj fontanoj kaj flamaj kolonoj, disblovante sin supre en fajrajn tufojn kaj pJumojn; la vento forkaptis ilin,
ŝanĝis en orajn fadenojn kaj harojn da fajreroj kaj portis for, 
super Kampanio, ĝis la Albana montaro. La nokto iĝis ĉiam 
pli luma; la aero mem ŝajnis saturita ne nur de brilo, sed ankaŭ de flamo. Tibro fluis kvazaŭ rivero de fajro. La malfeliĉa 
urbo ŝanĝis sin en inferon. La brulego posedis ĉiam pli grandajn spacojn, konkeris atake la montetojn, disverŝis sin tra la 
valoj, inundis la ebenaĵojn, furiozis, bruis, tondris.
ĈAPITRO XLV 
Macrinus, teksisto, en kies domon oni alportis Viniciuson, lavis lin, provizis per vesto kaj nutris, post kio la 
juna tribuno, plene reakirinte la fortojn, deklaris, ke ankoraŭ 
la saman nokton li komencos la pluan serĉadon de Linus. 
Macrinus, kiu estis kristano, konfirmis la vortojn de Chilo, ke 
Linus kune kun la supera pastro, Klemenso, iris en Ostrianon, 
kie Petro estis baptonta tutajn arojn da adeptoj de la nova instruo. La kristanoj de la kvartalo sciis, ke Linus antaŭ du tagoj konfidis sian domon al la gardado de iu Gaius. Por Vinicius ĝi prezentis pruvon, ke nek Ligia, nek Ursus restis hejme 
kaj ke sendube ili ankaŭ iris Ostrianon. 
Tiu penso estis por li grandega konsolo. Linus estis maljunulo, al kiu malfacile estis ĉiutage iri el Transtibro ekster la 
malproksiman Nomentanan pordegon kaj reveni de tie 
Transtibron, verŝajne do li ekloĝis por tiuj kelkaj tagoj ĉe iu 
el la konfesantoj ekster la muroj, kaj kune kun li ankaŭ Ligia 
kaj Ursus. Tiamaniere ili evitis la brulegon, kiu ĝenerale ne 
transportiĝis al la alia deklivo de la Eksvilina monteto. Vinicius vidis en ĉio antaŭgardon de Kristo; li sentis super si Lian 
zorgemon kaj kun koro plena de amo pli granda ol iam antaŭe, li ĵuris al Li en la animo pagi per sia tuta vivo tiujn evidentajn signojn de favoro. 
Des pli urĝe li tamen deziris atingi Ostrianon. Li retrovos 
Ligian, li retrovos Linuson kaj Petron kaj kunprenos ilin for,
en iun el siaj posedaĵoj, eĉ en Sicilion. Jen Romo flamas kaj 
post kelkaj tagoj restos el ĝi nur amaso da cindroj, por kio do 
ili restu ĉi tie, kontraŭ la katastrofo kaj kontraŭ la senbridi- 
ĝinta loĝantaro! Tie, for ĉirkaŭos ilin taĉmentoj da disciplinitaj sklavoj, ĉirkaŭos ilin la sereno de la kamparo kaj ili vivos 
trankvile, sub la gardo de Kristo, benataj de Petro. 
Li nur retrovu nun ilin!... 
Sed tio ne estis facila afero. Vinicius memoris, kun kia peno 
li trabatis sin de Via Appia en Transtibron kaj kiel li devis 
rondiri por atingi la Havenan vojon, li do decidis ĉirkaŭiri 
nun la urbon de la kontraŭa flanko. Irante la Triumfan vojon, 
oni povis tien atingi, antaŭeniĝante laŭlonge de la rivero ĝis 
la ponto de Aemilius, kaj de tie, pasante preter Pincius, laŭ- 
longe de la kampo de Marso, apud la ĝardenoj de Pompejus, 
Lucullus kaj Sallustius, penetri sur Vian Nomentanan. Ĝi estis 
la plej mallonga vojo, sed same Macrinus kiel Chilo, malkonsilis ĝin riski. La fajro, vere, ne posedis ĝis nun tiun parton de 
la urbo, sed ĉiuj placoj kaj stratoj povis esti tute ŝtopitaj de 
homoj kaj iliaj havaĵoj. Chilo konsilis iri tra Ager Vaticanus ĝis 
Porta Flaminia, tie transriveriĝi kaj paŝi pluen ekster la muroj, 
post la ĝardenoj de Acilius, al Porta Salaria. Vinicius, post 
momenta hezitado, konsentis tiun konsilon. 
Macrinus devis gardoresti hejme, sed li provizis du mulojn, 
kiuj povis servi ankaŭ por la plua vojiro por Ligia. Li volis 
ankaŭ doni sklavon, sed Vinicius rifuzis, supozante, ke kiel 
jam okazis antaŭe, iu ajn taĉmento da pretorianoj, renkontita 
envoje, subiĝos al lia komando. 
Kaj post momento li ekiris kun Chilo tra Pagus Janiculen- 
 sis al la Triumfa vojo. En liberaj lokoj tie kaj ie estis tendaroj, ili tamen trapuŝis sin kun malpli granda peno, ĉar pliparto de la loĝantoj forkuris al la maro laŭ la Havena vojo. Post 
la pordego Septimiana ili rajdis inter la rivero kaj la grandiozaj ĝardenoj de Domitia, kies potencaj cipresoj ruĝe brilis de 
la brulo, kvazaŭ de subiranta suno. La vojo iĝis pli libera, nur 
iafoje ili devis batali kun torentoj da alfluantaj kamparanoj. 
Vinicius pelis la mulon, kiom li povis, kaj Chilo, rajdante tuj 
post li, parolis dum la tuta vojo kun si mem: 
-Jen la brulo restis post ni kaj nun ĝi varmigas niajn dorsojn. Neniam ankoraŭ sur tiu vojo estis tiel lume en nokto. 
Ho Zeŭso! se vi ne faligos pluvegon sur tiun brulon, ĝi pruvos, ke vi ne amas Romon. La homa povo ne estingos tiun 
fajron. Tia urbo, al kiu servis Grekujo kaj la tuta mondo! Kaj 
nun iu ajn greko povos rosti sian fabon en ĝiaj cindroj! Kiu 
ĝin supozus!... Kaj ne estos plu Romo, nek la romaj sinjoroj! 
... Kaj kiu volos paŝi sur la brulrestaĵoj, kiam ili malvarmiĝos, 
kaj fajfi, tiu fajfos senpune. Ho dioj, fajfi je tiu mondreganta 
urbo! Kiu el la grekoj, aŭ eĉ el la barbaroj, povus ĝin supozi? 
... Tamen oni povos fajfi, ĉar amaso da cindroj, ĉu ĝi restas 
post fajro de paŝtistoj, aŭ post bruligita urbo, estas nur amaso 
da cindroj, kiujn pli aŭ malpli frue la vento disblovos. 
Tiel parolante li turnis sin momente al la brulo kaj rigardis la fajrajn ondojn kun vizaĝo kaj malbona kaj ĝoja. Poste 
li diris plu: 
-Ĝi pereas! pereas! kaj ĝi ne estos plu sur la tero. Kien la 
mondo nun sendos sian grenon, sian olivoleon kaj sian monon? Kiu elpremos el ĝi oron kaj larmojn? Marmoro ne forbrulas, sed polviĝas en fajro. Kapitolo falos en rubojn, Palatino falos en rubojn. Ho Zeŭso! Romo estis kiel ŝafisto, kaj la 
aliaj popoloj - kiel ŝafoj. Kiomfoje la ŝafisto malsatis, li buĉis 
unu el la ŝafoj, kaj al vi, patro de la dioj, oferis la felon. Kiu
buĉos de nun, ho Nuboreganto, kaj en kies manojn vi metos 
la ŝafistan vipon? Ĉar Romo brulas, patro, tute, kvazaŭ vi 
mem fajrigus ĝin per tondro. 
-Rapidu! - urĝis Vinicius, - kion vi tie faras? 
-Mi priploras Romon, sinjoro, - respondis Chilo. - Tia 
jova urbo! ... 
Kaj dum ia tempo ili rajdis en silento, aŭskultante la krakadon de la brulego kaj bruadon de birdaj flugiloj. Kolomboj, 
kiuj amase nestis apud la palacoj kaj urbetoj de Kampanio, 
kaj kune ĉiaspecaj kampaj birdoj el apud la maro kaj el la 
proksimaj montaroj, al kiuj la brilo de la brulo ŝajnis videble 
la taga lumo, grandare blinde flugis en la fajron. 
Vinicius kiel unua interrompis la silenton. 
-Kie vi estis, kiam la fajro eksplodis? 
-Mi estis iranta, sinjoro, al mia amiko Euricius, kiu havis 
butikon apud la Granda cirko, kaj mi estis ĝuste meditanta pri 
la instruo de Kristo, kiam oni komencis krii: "Brulas!" Homoj 
amasiĝis ĉe la cirko por ĝin savi kaj pro scivolo, sed kiam la 
flamoj regis la tutan cirkon, kaj krome komencis montri sin 
samtempe en aliaj lokoj, oni devis pensi pri la propra savo. 
-Ĉu vi vidis homojn, ĵetantajn torĉojn en la konstruaĵojn? 
-Kion mi ne vidis, nepo de Eneo! Mi vidis homojn, trabatantajn al si per glavo la vojon en la interpremo; mi vidis 
batalojn kaj homajn internaĵojn, dispremitajn sur la tero. Ha, 
sinjoro, se vi tion rigardus, vi kredus, ke barbaroj konkeris la 
urbon kaj buĉas la popolon. La homoj ĉirkaŭe kriis, ke venis 
fino de la mondo. Kelkaj tute perdis la prudenton kaj, rezigninte la forkuron, atendis senpense, ke ĉirkaŭu ilin la flamoj. 
Aliaj freneziĝis, aliaj hurlis pro malespero, sed mi vidis ankaŭ 
tiajn, kiuj hurlis pro ĝojo, ĉar en la mondo, ho sinjoro, estas
multaj malbonuloj, kiuj ne scias taksi la bonfarecon de via 
milda regado kaj tiujn justajn legojn, laŭ kiuj vi forprenas de 
ĉiuj, kion ili havas, kaj proprigas ĝin al vi. La homoj ne scias 
paciĝi kun la volo de la dioj. 
Vinicius estis tro absorbita per la propraj pensoj por rimarki la ironion, vibrantan en la vortoj de Chilo. Tremo de teruro trakuris lin je la nura penso, ke Ligia povus troviĝi meze de 
tiu ĥaoso, sur tiuj teruraj stratoj, kie oni dispremis sur la tero 
homajn internaĵojn. Do, kvankam pli ol dek fojojn li jam demandis de Chilo ĉion, kion tiu povis scii, li turniĝis al li ankoraŭ foje: 
-Ĉu vi ilin vidis en Ostriano per la propraj okuloj? 
-Mi vidis, filo de Venuso, mi vidis la fraŭlinon, la bonan 
ligon, la sanktan Linuson kaj Petron la apostolon. 
-Antaŭ la brulo? 
-Antaŭ la brulo, Mitro! 
Sed en la animo de Vinicius naskiĝis dubo, ĉu Chilo ne 
mensogas, do, haltiginte la mulon, li rigardis severe la maljunan grekon kaj demandis: 
-Kion vi tie faris? 
Chilo konfuziĝis. Ŝajnis al li, vere, kiel al multaj homoj, ke 
kune kun la pereo de Romo venas ankaŭ fino de la roma regado, sed dume li estis sola kun Vinicius, kaj li memoris, ke 
la lasta malpermesis al li, minacante teruran punon, spioni la 
kristanojn, precipe Linuson kaj Ligian. 
-Sinjoro, - li diris, - kial vi ne kredas al mi, ke mi ilin 
amas? Jes! mi estis en Ostriano, ĉar mi estas duone kristano. 
Pyrrho instruis min respekti virton pli ol filozofion, do ĉiam 
pli mi inklinas al virtuloj. Krom tio, sinjoro, mi estas malriĉa, 
kaj kiam vi, Jovo, estis en Antiumo, mi ofte suferis malsaton
ĉe miaj libroj, do mi sidiĝis apud la muro de Ostriano, ĉar la 
kristanoj, kvankam mem malriĉaj, disdonas pli da almozoj ol 
ĉiuj aliaj loĝantoj de Romo kune. 
Tiu motivo ŝajnis al Vinicius sufiĉa, li do demandis malpli 
severe: 
-Kaj vi ne scias, kie por tiu ĉi tempo loĝis Linus? 
-Vi foje punis min kruele por mia scivolo, sinjoro, - respondis la greko. 
Vinicius silentiĝis, kaj ili rajdis pluen. 
-Sinjoro, - diris Chilo post momento, - vi ne retrovus la 
fraŭlinon sen mia helpo, sed se ni ŝin retrovos, ĉu vi ne forgesos pri la malriĉa saĝulo? 
-Vi ricevos domon kun vinberejo apud Ameriolo, - respondis Vinicius. 
-Dankon al vi, Herkulo! Kun vinberejo?... Dankon al vi! 
Ho jes, kun vinberejo! 
Ili pasis nun la altaĵojn de Vatikano, kiuj ruĝe brilis de la 
brulo, sed post Naumachia ili direktiĝis dekstren, por, transirinte la Vatikanan kampon, proksimiĝi al la rivero kaj transiĝinte sur la alian bordon, atingi ĝis Porta Flaminia. Subite 
Chilo haltigis la mulon kaj diris: 
-Sinjoro! bona ideo venis en mian kapon. 
-Parolu, - respondis Vinicius. 
-lnter Janiculo kaj Vatikano, post la ĝardenoj de Agrippina, estas subteraĵoj, el kiuj oni prenis ŝtonojn kaj sablon por 
konstrui la cirkon de Nero. Auskultu min, sinjoro! En la lasta tempo la judoj, kiuj, kiel vi scias, estas multegaj en Transtibro, komencis kruele persekuti la kristanojn. Vi memoras, 
ke jam en la tempo de la dia Claudius estis inter ili tiaj malpacoj, ke la cezaro estis devigita ekzili ilin el Romo. Nun,
kiam ili revenis kaj kiam, dank' al la protektado de la aŭgustino, ili sentas sin sekuraj, ju pli malhumile ili traktas la kristanojn. Mi scias tion! mi ĝin vidis. Neniu edikto kontraŭ la 
kristanoj estas eldonita, sed la judoj akuzas ilin antaŭ la urboprefekto, ke ili murdas infanojn, adoras azenon, proklamas 
instruon ne aprobitan de la senato, kaj mem ili atakas la kristanojn kaj invadas iliajn preĝodomojn tiel obstine, ke la kristanoj devas sin kaŝi. 
-Kion do vi volas diri? - demandis Vinicius. 
-Tion, sinjoro, ke la sinagogoj ekzistas malkaŝe en Transtibro, sed la kristanoj, volante eviti persekutadon, devas preĝi 
kaŝite kaj ili kunvenas en forlasitaj budoj ekster la urbo, aŭ en 
sablejoj. Tiuj, kiuj loĝas en Transtibro, elektis al si ĝuste tiun 
sablejon, kiun oni estigis por la konstruado de la cirko kaj de 
multaj domoj laŭlonge de Tibro. Nun, kiam la urbo pereas, 
sendube la konfesantoj de Kristo preĝas. Ni trovos sennombran amason da ili en la subteraĵo, tial mi konsilas al vi, ke ni 
ĝin vizitu envoje. 
-Vi ja diris, ke Linus iris Ostrianon! - kriis malpacience 
Vinicius. 
-Sed vi promesis al mi domon kun vinberejo apud Ameriolo, - respondis Chilo, - do mi volas serĉi la fraŭlinon ĉie, 
kie mi povas esperi ŝin trovi. Post la eksplodo de la brulo ili 
povis reveni Transtibron... Ili povis ĉirkaŭiri la urbon, kiel ni 
ĝin nun ĉirkaŭiras. Linus havas domon, eble li volis esti pli 
proksime al la domo por vidi, ĉu la brulo ne regos ankaŭ tiun 
kvartalon. Se ili revenis, tiam mi ĵuras al vi, sinjoro, je Persefono, ke ni trovos ilin preĝantajn en la subteraĵo, kaj en malplej bona okazo ni ricevos informojn pri ili. 
-Vi estas prava, sekve konduku! - diris la tribuno.
Chilo sen momenta pripenso direktiĝis maldekstren, al 
monteto. Por momento la deklivo de tiu monteto kovris de ili 
la brulon, tiel ke kvankam la apudaj altaĵoj estis en lumo, ili 
mem troviĝis en ombro. Pasinte preter la cirko, ili direktiĝis 
ankoraŭ foje maldekstren kaj eniris specon de intermonteto, 
en kiu estis tute mallume. Sed en tiu mallumo Vinicius distingis amasojn da flagrantaj lanternoj. 
-Jen ili! - diris Chilo. - Ili estos hodiaŭ pli multaj ol ordinare, ĉar aliaj preĝodomoj forbrulis aŭ estas plenaj de fumo 
kiel la tuta Transtibro. 
-Jes! mi aŭdas kantadon, - respondis Vinicius. 
Efektive, el malluma malfermaĵo supre aŭdiĝis kantantaj 
homaj voĉoj, kaj la lanternoj malaperis en ĝi unu post la alia. 
Sed ankaŭ el flankaj intermontetoj elŝovis sin ĉiam novaj figuroj, tiel ke post ia tempo Vinicius kaj Chilo troviĝis meze 
de tuta aro da homoj. 
Chilo deiris de la mulo kaj, farinte signon al knabo, kiu iris 
apude, diris al li: 
-Mi estas pastro de Kristo kaj episkopo. Tenu niajn mulojn, kaj vi ricevos mian benon kaj pardonon por la pekoj. 
Poste, ne atendante respondon, li enmetis la kondukilojn 
en lian manon, kaj mem aliĝis kun Vinicius al la iranta aro. 
Post momento ili malsupreniris en la subteraĵon kaj pasis 
antaŭen de malklara brilo de la lanternoj laŭlonge de malluma koridoro, ĝis ili atingis vastan kavernon, el kiu videble oni 
antaŭe prenis ŝtonojn, ĉar la muroj estis formitaj el iliaj freŝaj 
rompaĵoj. 
Estis tie pli lume ol en la koridoro, ĉar krom meĉlampoj kaj 
lanternoj brulis torĉoj. Ĉe ilia lumo Vinicius vidis tutan amason da homoj, genuantaj kun suprenetenditaj brakoj. Ligian,
Petron la apostolon aŭ Linuson li povis nenie rimarki, anstataŭe ĉirkaŭis lin ĉiuflanke vizaĝoj solenaj kaj emociitaj. En 
kelkaj estis videbla atendo, timo, espero. La lumo rebrilis sur 
la suprenlevitaj okulblankoj, ŝvito gutis de la fruntoj, palaj 
kiel kreto; kelkaj kantis kantojn, aliaj febre ripetis la nomon 
de Jesuo, kelkaj batis siajn brustojn. En ĉiuj oni vidis, ke ili 
atendas ĉiumomente ion eksterordinaran. 
Subite la kantoj eksilentis kaj super la kunvenintoj, en niĉo, 
formita pro elpreno de grandega rokpeco, montriĝis  Crispus, 
konata al Vinicius, kun vizaĝo kvazaŭ duonkonscia, pala, fanatika kaj severa. La okuloj turnis sin al li, kvazaŭ atendante 
vortojn de kuraĝigo - kaj li, beninte per krucosigno la kunvenintojn, parolis per voĉo rapida kaj preskaŭ simila al krio: 
-Pentu pro viaj pekoj, ĉar la momento alvenis. Jen sur la 
urbon de krimo kaj malvirto, jen sur la novan Babilonon la 
Sinjoro pluvigis pereigan flamon. Ekbatis la horo de la juĝo, 
kolero kaj pereo... La Sinjoro antaŭdiris Sian alvenon, kaj 
baldaŭ vi Lin ekvidos! Sed Li ne venos jam kiel Ŝafido, kiu 
oferis Sian sangon pro viaj pekoj, sed kiel severega juĝisto, kiu 
en Sia justeco profundigos en abismon la pekulojn kaj nekredantojn... Ve al la mondo kaj ve al la pekuloj, ĉar ne estos plu kompato por ili!... Mi vidas Vin, Kristo! La steloj pluve 
falas sur la teron! La suno mallumiĝas, la tero malfermiĝas en 
abismojn, mortintoj leviĝas, kaj Vi venas meze de sonoj de 
trumpetoj, meze de taĉmentoj da anĝeloj, meze de tondroj 
kaj uraganoj. Mi vidas Vin, ho Kristo! 
Ĉe tiuj vortoj li eksilentis kaj, levinte la vizaĝon, ŝajnis fiksi 
la rigardon sur io malproksima kaj terura. Kaj subite en la 
subteraĵo aŭdiĝis obtuza tondro, unu, dua kaj deka; en la 
flamanta urbo tutaj stratoj de brulkonsumitaj domoj komencis falegi teren kun grandega bruo. Sed al la plimulto de la 
kristanoj tiuj sonoj ŝajnis klara signo, ke la terura horo alvenas, ĉar la kredo pri la baldaŭ okazonta dua veno de Kristo kaj pri la fino de la mondo estis inter ili eĉ antaŭe ĝenerala, kaj nun plifortigis ĝin ankoraŭ la brulego de la urbo. Tial 
la timo de Dio ekregis la kunvenintojn. Multaj voĉoj komencis ripeti: "La tago de la juĝo... Jen ĝi venas!". Kelkaj kovris la 
vizaĝojn per la manoj, konvinkite, ke tuj la tero tremos sur 
siaj fundamentoj kaj el ĝiaj abismoj eliros inferaj monstroj 
por ĵeti sin sur la pekulojn. Aliaj vokis: "Kristo, kompatu! Savinto, estu kompata!"... aliaj laŭte konfesis siajn pekojn, aliaj fine ĵetis sin reciproke en la brakojn por havi apud si iujn 
amikajn korojn en la terura momento. 
Sed estis ankaŭ tiaj homoj, kies vizaĝoj, kvazaŭ tiuj de ĉielprenitoj, plenaj de superteraj ridetoj, ne montris timon. En 
kelkaj lokoj aŭdiĝis kantotonoj: en la religia ekstazo homoj 
komencis krii nekompreneblajn vortojn en nekompreneblaj 
lingvoj. Iu el malluma angulo de la kaverno vokis: "Vekiĝu, 
kiu dormas!" Ĉion tamen superbruis la krio de Crispus: "Estu 
pretaj! estu pretaj!" 
Iafoje tamen ekregis silento, kvazaŭ ĉiuj, retenante la spiron en la brustoj, atendus tion, kio okazos. Kaj tiam oni aŭ- 
dis malproksimajn tondrojn de kvartaloj, falantaj en rubojn, 
post kio denove eksonis ĝemoj, preĝoj, kantotonoj kaj voĉoj: 
"Savinto, kompatu nin!" Iafoje Crispus parolis kaj kriis: "Rezignu la terajn riĉaĵojn, ĉar baldaŭ vi ne havos plu la teron 
sub la piedoj! rezignu la terajn sentojn, ĉar la Sinjoro pereigos 
tiujn, kiuj pli ol Lin amis siajn edzinojn kaj infanojn. Ve al tiu, 
kiu ligis sian koron pli al kreito ol al la Kreinto! ve al potenculoj! ve al luksamantoj! ve al malvirtuloj! ve al viro, virino kaj 
infano!" 
Subite bruego pli forta ol la antaŭaj, skuis la ŝtonminejon. 
Ĉiuj falis teren, etendante la brakojn krucforme por per tiu 
signo defendi sin kontraŭ malbonaj spiritoj. Sekvis silento, en 
kiu oni aŭdis nur rapidajn spirojn, plenajn de teruro. flustrojn: "Jesuo, Jesuo, Jesuo!" kaj ialoke ploron de infanoj. Subite super tiu nigra, kuŝanta homamaso iu trankvila voĉo 
diris: 
-Pacon al vi! 
Ĝi estis la voĉo de Petro la apostolo, kiu antaŭ momento 
eniris la kavernon. Pro la sono de liaj vortoj la teruro pasis en 
unu momento, kiel pasas teruro de ŝafaro, meze de kiu aperis la ŝafisto. La homoj leviĝis de la tero, la pli proksimaj komencis premi sin al liaj genuoj, kvazaŭ serĉante defendon sub 
liaj flugiloj; Petro etendis super ili la manojn kaj diris: 
-Kial vi timas en viaj koroj? Kiu el vi antaŭscias, kio povas lin trafi, antaŭ ol la horo alvenos? La Sinjoro punis per 
fajro Babilonon, sed al vi, kiujn lavis bapto kaj kies pekojn 
pardonigis la sango de la Ŝafido, elmontrita estos Lia kompato kaj vi mortos kun Lia nomo en viaj buŝoj. Pacon al vi! 
Post la severaj kaj senkompataj vortoj de Crispus la vortoj 
de Petro venis kiel balzamo al la ĉeestantoj. Anstataŭ la timo 
de Dio ekregis ilin amo al Dio. Tiuj homoj retrovis tian Kriston, kian ili amis el la rakontoj de Petro - ne senkompatan 
juĝiston, sed dolĉan kaj paciencan Ŝafidon, kies kompatemo 
centoble superis la homan malbonecon. La sento de konsolo ekregis la tutan amason kaj kuraĝo kune kun dankemo al 
la apostolo plenigis iliajn korojn. Voĉoj el diversaj flankoj komencis voki: "Ni estas viaj ŝafoj, paŝtu nin." La pli proksimaj
diris: "Ne forlasu nin en la tago de pereo!" Kaj ili genuiĝis ĉe 
liaj genuoj, kion vidante, Vinicius proksimiĝis, kaptis la randon de lia mantelo kaj, klininte la kapon, diris: 
-Sinjoro, helpu min! Mi serĉis ŝin en la fumoj de la brulego kaj en la homa interpremo, kaj nenie mi povis ŝin trovi, 
sed mi kredas, ke vi povas redoni ŝin al mi. 
Kaj Petro metis la manon sur lian kapon. 
-Fidu, - li diris, - kaj sekvu min.
ĈAPITRO XLVI 
La urbo brulis senĉese. La Granda cirko falis en rubojn, kaj 
poste en la kvartaloj, kiuj unuaj komencis bruli, falegis 
tutaj stratoj kaj stratetoj. Post ĉiu tia falo fajraj kolonoj leviĝis 
momente ĝis la ĉielo. La vento ŝanĝiĝis kaj blovis nun kun 
grandega forto flanke de la maro, portante al Celio, al Eskvilino kaj Viminalo ondojn da fajro, brulaĵoj kaj karbopecoj. 
Oni jam tamen komencis pensi pri savo. Laŭ la ordono de 
Tigellinus, kiu en la tria tago alkuris el Antiumo, oni komencis detrui la domojn sur Eskvilino, por ke la fajro, renkontinte 
malplenajn lokojn, mem estingiĝu. Ĝi estis tamen vana helpo, entreprenita por savi la ceteron de la urbo, ĉar pri savo de 
tio, kio jam estis brulanta, oni eĉ ne povis pensi. Oni decidis 
ankaŭ antaŭgardi kontraŭ pluaj sekvoj de la katastrofo. Kune 
kun Romo pereis ĝiaj senlimaj riĉaĵoj, pereis la tuta havaĵo de 
la civitanoj, tiel ke ĉirkaŭ la muroj tendovagis nun centmiloj 
da kompletaj mizeruloj. Jam en la dua tago malsato sentigis 
sin al tiu homamaso, ĉar la grandegaj provizoj da nutraĵo, 
kolektitaj en la urbo, brulis kune kun ĝi, kaj en la ĝenerala 
ĥaoso kaj malordiĝo de la oficoj neniu pensis ĝis nun pri venigo de novaj provizoj. Nur post la alveno de Tigellinus oni 
sendis en Ostion la konformajn ordonojn, sed dume la popolo komencis alpreni ĉiam pli minacan sintenon. 
La domon apud Aqua Appia, en kiu dume loĝis Tigellinus, 
ĉirkaŭis amasoj da virinoj, kriantaj de mateno ĝis malfrua
nokto: "panon kaj tegmenton!" Vane la pretorianoj, venigitaj 
el la granda tendaro staranta inter Via Salaria kaj Nomentana, penis gardi ian ordon. Tie kaj ie oni ilin malkaŝe kontraŭ- 
staris armite, aliloke senarmaj homaj aroj, montrante la brulantan urbon vokis: "murdu nin kontraŭ tiu fajro!" Oni minacis al la cezaro, al la aŭgustanoj, al la pretoriaj soldatoj, kaj la 
ekscito kreskis kun ĉiu horo tiel, ke Tigellinus, rigardante 
nokte la milojn da fajroj, dismetitaj ĉirkaŭ la urbo, parolis al 
si mem, ke tio estas fajroj de malamika tendaro. Laŭ lia ordono oni venigis, krom faruno, laŭeble grandan nombron da 
pretaj panbuloj, kiujn oni kolektis ne nur el Ostio, sed el ĉiuj 
proksimaj urboj kaj vilaĝoj. Apenaŭ tamen la unuaj sendaĵoj 
venis nokte en Emporium, la popolo rompis la pordegon 
flanke de Aventino kaj disrabis en unu sekundo la provizojn, 
kaŭzante teruran konfuzon. Ĉe la brilo de la brulruĝo oni 
batalis pro panbuloj, da kiuj amason oni piedpremis en la 
teron. La faruno el la disŝiritaj sakoj kovris kvazaŭ per neĝo 
la tutan spacon, de la grenejoj ĝis la Arko de Drusus kaj Germanicus, kaj la tumulto daŭris, ĝis soldatoj posteniĝis ĉe ĉiuj 
konstruaĵoj kaj komencis forpeli la amasojn per sagoj kaj ĵetaĵoj. 
Neniam, de la gaŭla invado en la tempo de Brennus, trafis Romon simila batego. Oni ankaŭ komparis kun malespero tiujn ambaŭ brulojn. Sed tiam restis almenaŭ Kapitolo. 
Nun Kapitolo ankaŭ estis ĉirkaŭita de terura fajrokrono. La 
marmoroj ne flamis, vere, sed en nokto, kiam vento disŝovis 
por momento la flamojn, oni vidis vicojn de la kolonoj de la 
supera templo de Jovo, ardantajn kaj brilantajn rozkolore, 
kvazaŭ ardantaj karboj. Fine en la tempo de Brennus Romo 
havis popolon disciplinitan, unugentan, amantan la urbon kaj
la altarojn, dum nun ĉirkaŭ la muroj de la brulanta Romo 
tendovagis amasoj diverslingvaj, konsistantaj plejparte el 
sklavoj kaj riberigitoj, ribelemaj, senbridaj kaj pretaj sub la 
premo de mizero turni sin kontraŭ la aŭtoritatulojn kaj kontraŭ la urbon. 
Sed la amplekso mem de la brulego, pleniganta la korojn 
per teruro, paralizis certagrade la amason. La plagon de fajro estis sekvonta la plago de malsato kaj de malsanoj, ĉar, je 
pli granda malfeliĉo, venis terura julia varmego. La aeron, 
brulantan de la fajro kaj suno, oni ne povis spiri. La noktoj ne 
nur ne malpliigis la varmegon, sed iĝis simple inferaj. Tage 
terura kaj korprema vidaĵo prezentis sin al la okuloj. En la 
mezo - la grandega urbo sur la montetoj, ŝanĝita en unu 
bruegantan vulkanon, kaj ĉirkaŭe, ĝis la Albana montaro - 
unu senlima tendaro, konsistanta el tendoj, budoj, brand- 
ĉaĵoj, veturiloj, puŝĉaroj, portiloj, butikoj, fajroj, ĉio vualita de 
fumo, polvo, lumigita de rustaj radioj de la suno pasanta tra 
la brulo, plena de bruo, krioj, minacoj, malamo kaj timo, terura bildo de viroj, virinoj kaj infanoj. Meze de la kviritoj - 
grekoj, vilaj unuokululoj el la nordo, afrikanoj kaj azianoj; 
meze de la civitanoj- sklavoj, liberigitoj, gladiatoroj, komercistoj, metiistoj, kamparanoj kaj soldatoj, vera maro da homoj, ĉirkaŭverŝanta la insulon de fajro. 
Diversaj famoj movis tiun maron, kiel vento movas verajn 
ondojn. Ili estis favoraj kaj malfavoraj. Oni rakontis pri senmezuraj provizoj da greno kaj da vestoj, kiuj estis venontaj en 
Emporium kaj senpage disdonotaj. Oni diris ankaŭ, ke laŭ la 
ordono de la cezaro ĉiuj provincoj en Azio kaj Afriko estos 
senhavigitaj de siaj riĉaĵoj, kaj la trezorojn, tiamaniere kolektitajn, oni disdonos inter la loĝantojn de Romo, por ke ĉiu
povu konstrui al si propran domon. Sed samtempe oni diskonigis ankaŭ tiajn novaĵojn, ke la akvo en la akveduktoj estas 
venenita kaj ke Nero volas detrui la urbon kaj ekstermi ĉiujn 
loĝantojn senescepte por translokiĝi en Grekujon aŭ Egipton 
kaj de tie regi la mondon. Ĉiu famo disvastiĝis fulmrapide, kaj 
ĉiu el ili trovis kredon ĉe la amaso, kaŭzante eksplodojn ĉu de 
espero, kolero, teruro, aŭ de furiozo. Fine ia febro ekregis 
tiujn milojn da vaguloj. La kredo de la kristanoj, ke la fino de 
la mondo pro fajro estas proksima, vastiĝis ankaŭ inter la 
konfesantoj de la dioj, ĉiutage pli ĝenerale. La homojn regis 
konsterno aŭ furiozo. Meze de nuboj, lumigitaj de la brulbrilo, oni vidis la diojn, rigardantajn la pereon de la tero, kaj oni 
etendis al ili la brakojn, petante kompaton, aŭ malbenis ilin. 
Dume soldatoj, helpataj de certa nombro da loĝantoj, detruis senĉese la domojn sur Eskvilino, sur Celio kaj en Transtibro, kiu dank' al tio grandparte evitis la pereon. Sed en la 
urbo mem brulis sennombraj trezoroj, amasigitaj dum jarcentoj de venkoj, netakseblaj artverkoj, grandiozaj temploj 
kaj plej karaj monumentoj de la roma pasinteco kaj de la 
roma gloro. Oni antaŭvidis, ke el la tuta urbo estos savitaj 
apenaŭ kelkaj ekstremaj kvartaloj kaj ke centmiloj da homoj 
restos sen tegmento super la kapo. Aliaj tamen divastigis la 
famon, ke la soldatoj detruas la domojn ne por haltigi la fajron, sed por ke nenio restu el la urbo. Tigellinus en ĉiu letero petegis, ke la cezaro alvenu kaj per sia ĉeesto trankviligu 
la malesperantan popolon. Sed Nero moviĝis nur tiam, kiam 
la flamoj posedis la domus transitoria, kaj li rapidis por ne preterlasi la momenton, en kiu la brulego atingos sian plej grandan potencon.
ĈAPITRO XLVII 
La fajro atingis dume ĝis Via Nomentana, kaj de ĝi, kun 
aliiĝo de la vento, turnis sin al Via Lata kaj al Tibro, ĉirkaŭiris Kapitolon, disverŝis sin tra Forum Boarium kaj detruante ĉion, kion ĝi preterlasis en la unua impeto, proksimiĝis 
denove al Palatino. Tigellinus, kolektinte ĉiujn pretoriajn fortojn, sendis kurieron post kuriero al la proksimiĝanta cezaro, 
ke li nenion perdos el la grandiozeco de la spektaklo, ĉar la 
brulo eĉ plikreskis. Sed Nero volis alveni nokte por des pli ĝui 
la bildon de la pereanta urbo. Tiucele li haltis en la regiono 
de Aqua Albana kaj, alvokinte en sian tendon la tragikiston 
Alituruson, li preparis kun lia helpo la sintenon, vizaĝon, rigardon kaj lernis konvenajn gestojn, varme diskutante kun li, 
ĉu ĉe la vortoj: "ho sankta urbo, Vi, kiu ŝajnis pli daŭra ol Ido", 
li levu supren ambaŭ manojn, aŭ, tenante en unu formingon, 
lasu ĝin fali laŭlonge de la korpo, kaj levu nur la alian. Kaj tiu 
demando ŝajnis al li ĉi momente pli grava ol ĉiuj aliaj. Ekirinte 
fine je la krepusko, li interkonsilis ankoraŭ kun Petronius, ĉu 
en la versojn, dediĉitajn al la katastrofo, ne enmeti kelkajn 
brilajn blasfemojn kontraŭ la dioj, kaj ĉu tiaj vortoj, konsiderante de la arta vidpunkto, ne devus mem elŝiri sin en simila 
situacio el la buŝo de homo, perdanta la patrujon. 
Ĉirkaŭ la noktomezo li proksimiĝis fine al la muroj, kune 
kun sia kortego, konsistanta el taĉmentoj da korteganoj, senatanoj, kavaliroj, liberigitoj, sklavoj, virinoj kaj infanoj. Dek
ses mil pretorianoj, starigitaj batalorde laŭlonge de la vojo, 
gardis la trankvilecon kaj sekurecon de lia enventuro, tenante 
kune en certa distanco la ekscititan popolon. La popolo insultis, vere, kriis kaj fajfis je la vido de la cezara anaro, sed ne 
kuraĝis ĝin ataki. En multaj lokoj aŭdiĝis tamen eĉ aplaŭdoj 
de ĉifonuloj, kiuj, nenion posedinte, nenion perdis en la brulo, kaj esperis disdonadon de greno, olivoleo, vestoj kaj mono 
pli malavaran ol ordinare. Fine same la kriojn kaj fajfojn kiel 
la aplaŭdojn, superbruis la sono de trumpetoj kaj kojnoj, kiujn oni blovis laŭ la ordono de Tigellinus. Nero, pasinte la 
Ostian pordegon, haltis momente kaj diris: "Senhejma reĝo 
de la senhejma gento, kien mi metu nokte mian kapon!", kaj 
poste, pasinte tra Clivus Dalphini, li surpaŝis per ŝtuparo pretigita por li la Appian advedukton, kaj post li aŭgustanoj kaj 
ĥoro de kantistoj, portantaj citrojn, liutojn kaj aliajn muzikajn 
instrumentojn. 
Kaj ĉiuj retenis la spiron en la brustoj, atendante, ĉu li ne 
eldiros iajn grandajn vortojn, kiujn por la propra sekureco oni 
devus memori. Sed li staris solena, silenta, vestita per purpura 
mantelo kaj per krono el oraj laŭroj, rigardante la furiozan 
potencon de la flamoj. Kiam Terpnos donis al li oran liuton, 
li levis la okulojn al la brulruĝa ĉielo, kvazaŭ atendante inspiron. 
La popolo de malproksime montris lin per la manoj, surverŝitan de sanga brilo. For en la urbo siblis fajraj serpentoj 
kaj brulis la antikvaj, plej karaj memoraĵoj: brulis la templo de 
Herkulo, kiun konstruis Evander, kaj la templo de Jovo Statoro, kaj la templo de Luno, konstruita ankoraŭ de Servius 
Tullus, kaj la domo de Numa Pompilius, kaj la sanktejo de 
Vesto kun la penatoj de la roma popolo, meze de fajraj langoj
montriĝis iafoje Kapitolo, brulis la pasinteco kaj la animo de 
Romo, kaj li, cezaro, staris kun liuto en la mano, kun vizaĝo 
de tragik-aktoro kaj kun penso ne pri la pereanta patrujo, sed 
pri sinteno kaj vortoj, per kiuj li povus esprimi plej bone la 
grandecon de la katastrofo, veki plej grandan admiron kaj 
akiri plej varmajn aplaŭdojn. 
Li malamis tiun ĉi urbon, li malamis ĝiajn loĝantojn, li amis 
sole la proprajn kantojn kaj versaĵojn, do li ĝojis en la koro, 
ke fine li vidas tragedion, similan al tiu, kiun li priskribis. La 
versfaristo sentis sin feliĉa, la deklamisto sentis sin inspirita, 
la serĉisto de emocioj ĝuis la teruran spektaklon kaj kun senlima plezuro pensis, ke eĉ la detruo de Trojo estis nenio kompare kun la detruo de tiu ĉi grandega urbo. Kion pli li povus 
deziri? Jen Romo, la mondpotenca Romo, brulas, kaj li staras 
sur akvedukta arkaĵo, kun ora liuto en la mano; luma, purpura, admirata, grandioza kaj poezia. Ie for, malsupre, en la ombro, murmuras kaj tumultas la popolo. Sed ĝi murmuru. Jarcentoj pasos, jarmiloj fluos for, kaj la homoj memoros kaj 
gloros la poeton, kiu en tia nokto kantis la pereon kaj brulon 
de Trojo. Kio estas kontraŭ li Homero? kio estas Apolono 
mem kun sia simpla formingo? 
Kaj li levis la manojn supren kaj batinte la kordojn, kantis 
la vortojn de Priamo: 
-Nesto de miaj patroj, ho lulilo kara!... 
En la libera aero, ĉe la bruo de la brulo kaj ĉe la malproksima murmuro de milhomaj amasoj lia voĉo ŝajnis strange 
pala, tremanta, malforta, kaj la akompano de la ĥoro sonis 
kiel zumado de muso. Tamen la senatanoj, oficistoj kaj aŭ- 
gustanoj, ariĝintaj sur la akvedukto, klinis la kapojn, aŭskultante en silenta admiro Kaj li kantis longe kaj agordis sin ĉiam
pli funebre. En la momentoj, kiam li ĉesis por kapti la spiron, 
la ĥoro ripetis la lastajn versojn, post kio denove, per gesto 
lernita de Aliturus, Nero deĵetis de la ŝultro sian tragikan syrma, frapis la kordojn kaj kantis plu. Fininte la antaŭe komponitan kanton, li komencis improvizi, serĉante grandajn komparojn en la spektaklo, kiu etendis sin antaŭ li. Kaj lia vizaĝo 
komencis iĝi jen pala, jen ruĝa. Ne tuŝis lia la pereo de la patrourbo, sed li ekstaziĝis kaj emociiĝis pro la patoso de la propraj vortoj tiagrade, ke li subite faligis kun tinto la liuton al 
la piedoj kaj, ĉirkaŭvolvinte sin per la syrma, restis kvazaŭ 
ŝtoniĝinta, simila al unu el tiuj statuoj de Niobidoj, kiuj ornamis la korton de Palatino. 
Post mallonga momento da silento tondris uragano da 
aplaŭdoj. Sed de malproksime respondis al ĝi muĝado de la 
amaso. Nun neniu jam dubis, ke la cezaro mem ordonis bruligi la urbon por fari al si spektaklon kaj kanti ĉe ĝi kantojn. 
Nero, aŭdinte tiun krion de centmiloj da voĉoj, turnis sin al 
la aŭgustanoj kun malgaja, rezignoplena rideto de homo, al 
kiu oni faras maljustaĵon, kaj diris: 
-Jen, kiel la kviritoj scias taksi min kaj poezion. 
-Kanajloj! - respondis Vatinius, - ordonu al la pretorianoj ataki ilin, sinjoro. 
Nero turnis sin al Tigellinus. 
-Ĉu mi povas fidi la fidelecon de la soldatoj? 
-Jes, dia! - respondis la prefekto. 
Sed Petronius movis la ŝultrojn. 
-Ilian fidelecon, sed ne ilian nombron, - li diris. - Restu 
dume, kie vi estas, ĉar tie ĉi estas plej sendanĝere, kaj la popolon oni devas kvietigi. 
La samon opiniis ankaŭ Seneca kaj Licinius la konsulo. Dume malsupre la ekscito kreskis. La popolo armis sin per ŝtonoj, per tendaj stangoj, per tabuloj el veturiloj kaj puŝĉaroj kaj 
per diversaj feraĵoj. Post ioma tempo kelkaj kohortestroj venis kun la sciigo, ke la pretorianoj, premataj de la amasoj, kun 
plej granda peno konservas la batalordon kaj, ne havante ordonon ataki, ne scias, kion fari. 
-Dioj! - diris Nero, - kia nokto! Unuflanke la brulo, aliflanke la ondeganta maro de la popolo. 
Kaj li komencis serĉi pliajn esprimojn, kiuj povus bildi la 
danĝerecon de la momento, sed vidante ĉirkaŭe palajn viza- 
ĝojn kaj maltrankvilajn rigardojn, li ankaŭ ektimis. 
-Donu al mi malhelan mantelon kun kapuĉo! - li kriis. - 
Ĉu vi kredas, ke vere okazos batalo? 
-Sinjoro, - respondis Tigellinus per necerta voĉo, - mi 
faris ĉion, kion mi povis, sed la danĝero estas grava... Ekparolu, sinjoro, al la popolo kaj faru al ĝi promesojn. 
-Cezaro parolu al la popolaĉo? Faru ĝin iu alia en mia 
nomo. Kiu akceptos tiun taskon? 
-Mi! - respondis trankvile Petronius. 
-Iru, amiko! vi estas al mi plej fidela en ĉiu malfacilaĵo... 
Iru kaj ne avaru promesojn. 
Petronius turnis sin al la cezara sekvantaro kun vizaĝo senzorga kaj moka. 
-Ĉeestantaj senatanoj, - li diris, - krom ili Piso, Nerva 
kaj Senecio - sekvu min. 
Poste li deiris malrapide de la akvedukto, kaj tiuj, kiujn li 
kunvokis, sekvis lin ne sen hezito, sed kun iom pli granda 
kuraĝo, kiun inspiris al ili lia trankvileco. Petronius, veninte 
malsupren de la akvedukto, ordonis doni al si blankan ĉevalon kaj surseliĝinte, rajdis fronte de la akompanantoj, inter la
profundaj pretorianaj vicoj, al la nigra, muĝanta popolamaso, 
senarma, havante en la mano nur maldikan eburan bastonon, 
kiun li uzis ordinare por sin apogi. 
Kaj alveninte proksimen, li enpuŝis la ĉevalon en la amason. Ĉirkaŭe, ĉe la lumo de la brulo, oni vidis levitajn brakojn, 
armitajn per ĉiaspecaj armiloj, fajrantajn okulojn, ŝvitantajn 
vizaĝojn kaj muĝantajn, ŝaŭmokovritajn buŝojn. Furioza 
ondo tuj ĉirkaŭverŝis lin kaj lian sekvantaron, post ĝi oni vidis efektive kvazaŭ maron de kapoj, moviĝantan, bolantan, 
teruran. 
La krioj kreskis ankoraŭ kaj ŝanĝis sin en nehoman muĝon; 
stangoj, forkegoj, eĉ glavoj balancis sin super la kapo de Petronius, rabemaj manoj etendis sin al la brido de lia ĉevalo kaj 
al li, sed li rajdis ĉiam pli profunden, malvarma, indiferenta, 
malestima. Iafoje li frapis per la bastono la kapojn de la plej 
atakemaj, tute kvazaŭ li estus trabatanta al si la vojon en ordinara interpremo, kaj tiu lia certeco, tiu trankvileco mirigis 
tamen la furiozan popolaĉon. Oni rekonis lin fine kaj multaj 
voĉoj komencis krii: 
-Petronius! Arbiter elegantiarum! Petronius! 
-Petronius! - sonis de ĉiuj flankoj. 
Kaj laŭgrade kiel oni ripetis lian nomon, la vizaĝoj ĉirkaŭe 
iĝis malpli minacaj kaj la krioj malpli furiozaj, ĉar tiu eleganta 
patricio, kvankam li neniam klopodis pri favoro de la popolo, estis tamen ĝia favorato. Li havis la opinion de homo humana kaj malavara, kaj lia populareco kreskis precipe de la 
afero de Pedanius Secundus, en kiu li pledis por moderigo de 
la kruela verdikto, kondamnanta je morto ĉiujn sklavojn de 
la prefekto. Precipe la sklavamasoj amis lin de tiam per tia 
senmodera amo, kian malfeliĉuloj kaj premitoj kutime sentas
al tiuj, kiuj elmontras al ili almenaŭ iomete da kompato. 
Krom tio en la nuna momento aliĝis al tio ankaŭ scivolo, kion 
diros la delegito de la cezaro, ĉar neniu dubis, ke la cezaro 
speciale lin delegis. 
Kaj li, depreninte sian blankan, purpure borderitan togon, 
levis ĝin supren kaj komencis svingi ĝin super la kapo, signe, 
ke li volas paroli. 
-Silentu! silentu! - oni kriis de ĉiuj flankoj. 
Post momento oni silentis efektive. Tiam li rektiĝis sur la 
ĉevalo kaj komencis paroli per laŭta, trankvila voĉo: 
-Civitanoj! tiuj, kiuj min aŭdos, ripetu miajn vortojn al 
tiuj, kiuj staras malpli proksime, kaj ĉiuj kondutu kiel homoj, 
ne kiel bestoj sur arenoj. 
-Ni aŭskultas! ni aŭskultas! 
-Aŭskultu do. La urbo estos rekonstruita. La ĝardenoj de 
Lucullus, de Maecenas, de Agrippina kaj de la cezaro estos al 
vi malfermitaj! Morgaŭ oni komencos disdonadon de greno, 
vino kaj olivoleo, tiel ke ĉiu povu plenigi la ventron ĝis la 
gorĝo! Poste la cezaro aranĝos por vi cirkoludojn, kiajn la 
mondo ĝis nun ne vidis, ĉe kiuj atendos vin festenoj kaj donacoj. Vi estos pli riĉaj post la brulo ol antaŭ la brulo! 
Respondis al li murmuro, kiu tiel disiris de la mezo en ĉiujn 
direktojn, kiel ondoj disiras sur akvo, en kiun oni ĵetis ŝtonon: 
la homoj, kiuj staris pli proksime, ripetis liajn vortojn al la pli 
malproksimaj. Poste tie kaj ie aŭdiĝis krioj koleraj aŭ konsentaj, kiuj ŝanĝis sin fine en unu ĝeneralan, grandan kriegon: 
-Panem et circenses!!! 
Petronius ĉirkaŭvolvis sin per la togo kaj dum ia tempo 
aŭskultis senmove, simila en sia blanka vesto al marmora statuo. La kriego kreskis, superbruis la krakojn de la brulo. sonis de ĉiuj flankoj kaj el ĉiam pli profunde, sed la delegito 
videble volis ankoraŭ ion diri, ĉar li atendis. 
Kaj fine, denove ordoninte per levita mano silenton, li vokis: 
-Mi promesas al vi panem et circenses; dume kriu honore 
al la cezaro, kiu vin nutras, vestas, poste iru dormi, aĉularo, 
ĉar baldaŭ krepuskiĝos la mateno. 
Dirinte tion, li turnis la ĉevalon malantaŭen kaj, facile frapante per la bastono la kapojn de tiuj, kiuj baris al li la vojon, 
forrajdis malrapide al la pretorianaj vicoj. 
Post momento li estis apud la akvedukto. Supre li renkontis preskaŭ panikon. Oni ne komprenis tie la krion: panem et 
circenses, kaj kredis, ke ĝi estas nova eksplodo de furiozo. Oni 
eĉ ne supozis, ke Petronius saviĝos, tial Nero, vidinte lin, alkuris preskaŭ ĝis la ŝtuparo kaj kun vizaĝo, pala de emocio, 
komencis demandi: 
-Kio do? Kio tie okazas? Ĉu oni jam batalas? 
Petronius kaptis aeron en la bruston, spiris profunde kaj 
respondis: 
-Je Polukso! Ili ŝvitas kaj odoraĉas! Oni donu al mi epilimma, aŭ mi svenos. 
Poste li turnis sin al la cezaro. 
-Mi promesis al ili, - li diris, - grenon, olivoleon, malfermon de la ĝardenoj kaj cirkoludojn. Ili adoras vin denove 
kaj kriaĉas per la fenditaj lipoj je via gloro. Dioj, kiel malagrablan odoron havas tiu plebo! 
-Mi havis la pretorianojn pretajn, - kriis Tigellinus. - 
Kaj se vi ilin ne trankviligus, la kriemuloj silentus por ĉiam. 
Domaĝe, cezaro, ke vi ne permesis al mi uzi forton.
Petronius rigardis iom la parolanton, movis la ŝultrojn kaj 
diris: 
-Ĝi ne estas ankoraŭ perdita. Eble vi devos ĝin uzi morgaŭ. 
-Ne, ne! -diris la cezaro. - Mi ordonos malfermi al ili la 
ĝardenojn kaj disdoni grenon. Dankon al vi, Petronius! Mi 
aranĝos cirkoludojn, kaj tiun kanton, kiun vi aŭdis hodiaŭ, mi 
kantos publike. 
Dirinte tion, li metis la manon sur la ŝultron de Petronius, 
silentis momente, kaj fine, trankviliĝinte, demandis: 
-Diru sincere; kia mi ŝajnis al vi, kiam mi kantis? 
-Vi indis la spektaklon, kiel la spektaklo indis vin, - respondis Petronius. 
Poste li turnis sin refoje al la brulo. 
-Sed ni rigardu ankoraŭ, - li diris, - kaj adiaŭu la malnovan Romon.
ĈAPITRO XLVIII 
La vortoj de la apostolo inspiris fidon en la animojn de la 
kristanoj. La fino de la mondo ĉiam ŝajnis al ili proksima, 
ili komencis tamen kredi, ke la terura juĝo ne venos tuj kaj ke 
antaŭe ili vidos eble ankoraŭ finon de la regado de Nero, kiun 
ili konsideris kiel regadon de Antikristo, kaj punon de Dio por 
liaj venĝon vokantaj krimoj. Kuraĝigitaj en siaj koroj, ili komencis disiri post la fino de la preĝoj kaj reveni en siajn provizorajn rifuĝejojn, eĉ en Transtibron, ĉar venis famo, ke la 
fajro, metita en dekkelkaj lokoj, direktis sin kun ventoŝanĝo 
al la rivero kaj, konsuminte tie kaj ie, kion ĝi povis konsumi, 
ĉesis vastiĝi. 
La apostolo, akompanata de Vinicius kaj de Chilo sekvanta 
ilin, ankaŭ forlasis la subteraĵon. La juna tribuno ne kuraĝis 
interrompi lian preĝon, dum ia tempo li paŝis do en silento, 
nur per la okuloj petegante kompaton kaj tremante de maltrankvilo. Sed multaj personoj venis ankoraŭ kisi la manojn 
kaj la vestrandon de la apostolo, patrinoj etendis al li siajn 
infanojn, aliaj genuiĝis en la malluma, longa pasejo kaj, levante supren la lampojn, petis lian benon, aliaj fine, irante preter li, kantis, tiel ke estis konvena momento nek por demando, nek por respondo. Same estis ankaŭ en la intermonteto. 
Nur kiam ili eliris sur pli liberan spacon, de kiu oni vidis jam 
la brulantan urbon, la apostolo, krucosigninte ĝin trifoje, turnis sin al Vinicius kaj diris:
-Ne timu. Proksime de ĉi tie estas kabano de fosisto, kie 
ni trovos Ligian kun Linus kaj kun ŝia fidela servanto. Kristo, 
kiu ŝin al vi destinis, gardis ŝin por vi. 
Vinicius ŝanceliĝis kaj apogis sin per la mano sur roko. La 
vojo el Antiumo, la okazoj apud la muroj, la serĉado de Ligia 
meze de la varmegaj fumoj, la sendormo kaj la terura maltrankvilo pro ŝi elĉerpis preskaŭ ĉiujn liajn fortojn, kaj de la 
lastaj senigis lin la sciigo, ke tiu persono, plej kara al li en la 
mondo, estas proksime kaj ke post momento li ŝin vidos. Ekregis lin subite malforteco tiel granda, ke li ŝovis sin al la piedoj de la apostolo kaj, ĉirkaŭpreninte liajn genuojn, restis tiel, 
ne povante eldiri eĉ vorton. 
Kaj la apostolo, defendante sin de danko kaj honoro, diris: 
-Ne al mi, ne al mi, sed al Kristo! 
-Kia potenca dio!! -aŭdiĝis de malantaŭe la voĉo de Chilo. - Sed mi ne scias, kion mi faru kun la muloj, kiuj atendas 
nin proksime. 
-Leviĝu kaj sekvu min, - diris Petro, prenante la junan 
viron je la mano. 
Vinicius leviĝis. Ĉe la lumo de la brulego oni vidis larmojn, 
gutantajn de lia vizaĝo, pala pro emocio. Liaj lipoj tremis, 
kvazaŭ li preĝus. 
-Ni iru, - li diris. 
Sed Chilo ripetis: 
-Sinjoro, kion mi faru kun la muloj, kiuj atendas? Eble tiu 
ĉi respektinda profeto preferus rajdi ol piediri? 
Vinicius mem ne sciis, kion respondi, sed aŭdinte de Petro, ke la kabano de la fosisto trovas sin tute proksime, li diris: 
-Rekonduku la mulojn al Macrinus.
-Pardonu, sinjoro, ke mi memorigas al vi la domon en 
Ameriolo. Kontraŭ tiu terura brulo facile estas forgesi pri tia 
bagatelaĵo. 
-Vi ricevos ĝin. 
-Ho! Nepo de Numa Pompilius, ĉiam mi estis certa, sed 
nun, kiam la promeson aŭdis ankaŭ tiu ĉi grandanima apostolo, mi eĉ ne memorigas, ke vi promesis al mi ankaŭ vinberejon. Pax vobiscum. Mi vin retrovos, sinjoro. Pax vobiscum. 
Kaj ili respondis: 
-Kaj kun vi. 
Poste ambaŭ direktiĝis dekstren, al la montetoj. Envoje 
Vinicius diris: 
-Sinjoro, lavu min per la akvo de bapto, por ke mi povu 
nomiĝi vera konfesanto de Kristo, ĉar mi amas Lin per ĉiuj 
fortoj de mia animo. Lavu min rapide, ĉar mi estas jam preta en la koro. Kaj kion Li ordonos al mi, tion mi faros, sed vi 
diru al mi, kion pli mi povus fari. 
-Amu la homojn kiel viajn fratojn, - respondis la apostolo, - ĉar nur per amo vi povas al Li servi. 
-Jes! Mi tion komprenas kaj sentas. Estante infano, mi 
kredis je la romaj dioj, sed mi ilin ne amis, kaj tiun Solan mi 
amas tiel, ke kun ĝojo mi fordonus por Li la vivon. 
Kaj li komencis rigardi la ĉielon, ripetante kun fervoro: 
-Ĉar Li estas Sola! ĉar Li sola estas bona kaj kompatema! 
Do se estus eĉ pereanta ne nur tiu ĉi urbo, sed la tuta mondo, 
Lin solan mi konfesas kaj Lin solan mi adoras! 
-Kaj li benos vin kaj vian hejmon, - finis la apostolo. 
Dume ili flankiĝis en alian intermonteton, en kies fino oni 
vidis malklaran lumeton. Petro montris ĝin per la mano kaj 
diris:
-Jen la kabano de la fosisto, kiu donis al ni rifuĝon, kiam, 
reveninte kun la malsana Linus el Ostriano, ni ne povis penetri en Transtibron. 
Post momento ili alvenis. La kabano estis pli ĝuste kaverno, kavigita en roka abruptaĵo, kiun oni de ekstere fermis per 
muro, farita el argilo kaj kanoj. La pordo estis fermita, sed tra 
malfermaĵo, kiu anstataŭis fenestron, oni vidis la internon, 
lumigitan per fajro. 
Iu malhela, grandega figuro leviĝis renkonte al la venintoj 
kaj komencis demandi: 
-Kiuj vi estas? 
-Servantoj de Kristo, - respondis Petro. - Pacon al vi, 
Ursus. 
Ursus klinis sin al la piedoj de la apostolo, poste, rekoninte 
Viniciuson, li kaptis lian manon je la artiko kaj levis ĝin al la 
buŝo. 
-Ankaŭ vi, sinjoro? - li diris. - Benata estu la nomo de 
la Ŝafido pro la ĝojo, kiun vi kaŭzos al Callina. 
Dirinte tion, li malfermis la pordon kaj ili eniris. La malsana Linus kuŝis sur fasko da pajlo kun maldika vizaĝo kaj 
frunto flava kiel eburo. Apud la fajro sidis Ligia, tenante en la 
mano fasketon da malgrandaj fiŝoj, vicigitaj sur ŝnureto kaj 
destinitaj videble por la vespermanĝo. 
Okupita per detirado de la fiŝoj de la ŝnureto kaj konvinkita, ke la eniranto estas Ursus, ŝi tute ne levis la okulojn. Sed 
Vinicius alproksimiĝis kaj, eldirinte ŝian nomon, etendis al ŝi 
la brakojn. Tiam ŝi leviĝis rapide: fulmo de miro kaj ĝojo trakuris ŝian vizaĝon, kaj sen vorto kiel infano, retrovanta post 
tagoj de teruro kaj pereo sian patron aŭ patrinon, ŝi ĵetis sin 
en liajn malfermitajn brakojn.
Li ĉirkaŭprenis ŝin kaj dum ia tempo premis ŝin al la brusto 
ankaŭ kun tia ĝojekstazo, kvazaŭ ŝi estus mirakle savita. Poste 
do, disiginte la brakojn, li prenis per la manoj ŝiajn tempiojn, 
kisis la frunton, la okulojn, kaj denove ŝin ĉirkaŭbrakis, ripetante ŝian nomon, poste klinis sin al ŝiaj genuoj kaj manoj, 
salutis ŝin, adoris, honoris. Lia ĝojo estis simple senlima, same 
kiel lia amo kaj feliĉo. 
Fine li komencis rakonti al ŝi, kiel li alkuris el Antiumo, kiel 
li serĉis ŝin apud la urbaj muregoj kaj meze de la fumoj, en la 
domo de Linus, kiom da ĉagreno, maltrankvilo kaj teruro li 
suferis, antaŭ ol la apostolo montris al li ŝian rifuĝejon. 
-Sed nun, - li diris, - kiam mi vin retrovis, mi ne lasos 
vin ĉi tie, kontraŭ tiu fajro kaj la furiozaj amasoj. Homoj murdas sin reciproke apud la muroj, sklavoj ribelas kaj rabas. Dio 
sola scias, kiaj novaj plagoj povas ankoraŭ frapi Romon. Sed 
mi savos vin, Ligia, kaj mi savos vin ĉiujn. Ho mia kara!... Ĉu 
vi volas, Ligia, kaj vi ĉiuj, iri kun mi Antiumon? Tie ni prenos 
ŝipon kaj veturos Sicilion. Miaj posedaĵoj estas viaj posedaĵoj, 
miaj domoj estas viaj domoj. Aŭskultu min! En Sicilio ni trovos la Aulusojn, mi redonos vin al Pomponia kaj poste prenos vin el ŝiaj manoj. Vi ja, carissima, ne timas min plu. Bapto ankoraŭ ne lavis min, sed demandu Petron, ĉu antaŭ momento, irante al vi, mi ne diris, ke mi volas esti vera konfesanto de Kristo, kaj ĉu mi lin ne petis, ke li baptu min, eĉ en tiu 
ĉi kabano de la fosisto. Fidu al mi, Ligia, kaj vi ĉiuj fidu al mi. 
Ligia aŭskultis kun lumanta vizaĝo liajn vortojn. Ĉiuj ili ĉi 
tie, antaŭe pro persekutoj flanke de la judoj, kaj nun pro la 
brulo kaj ĥaoso, kaŭzita de la katastrofo, vivis efektive en sen- 
ĉesa necerteco kaj timo. Forveturo en la trankvilan Sicilion 
prezentus finon de ĉiuj maltrankviloj kaj kune komencus
novan epokon de feliĉo en ilia vivo. Plie, se Vinicius volus 
kunpreni nur Ligian solan, ŝi certe kontraŭstarus al la tento, 
ne volante forlasi Petron la apostolon kaj Linuson, sed Vinicius diris ja al ili: "Iru kun mi! miaj posedaĵoj estas viaj posedaĵoj, miaj domoj estas viaj domoj!" 
Do, klininte sin al lia mano por ĝin kisi signe de obeo, ŝi 
diris: 
-Via hejmofajro estas mia hejmofajro. 
Poste, hontiĝinte, ke ŝi eldiris la vortojn, kiujn, laŭ la romana moro diris nur junedzinoj ĉe la edziniĝo, ŝi ekflamis de 
ruĝo kaj staris en la brilo de la fajro kun mallevita kapo, necerta, ĉu oni ŝin ne riproĉos pro tio. 
Sed en la okuloj de Vinicius bildis sin nur senlima adoro. 
Li turnis sin poste al Petro kaj diris denove: 
-Romo brulas laŭ la ordono de la cezaro. Jam en Antiumo 
li plendis, ke li neniam vidis grandan brulon. Sed se li ne hezitis antaŭ tia krimo, pensu, kio ankoraŭ povas okazi. Kiu 
scias, ĉu, veniginte la legiojn, li ne ordonos al ili murdi la loĝ- 
antojn? Kiu scias, kiaj proskripcioj sekvos, kiu scias, ĉu post 
la plago de fajro ne venos la plago de civila milito, de murdoj 
kaj de malsato? Savu vin, kaj ni savu Ligian. Tie ni traatendos 
trankvile la uraganon, kaj kiam ĝi pasos, vi revenos por semi 
denove vian semon. 
Ekstere, flanke de Ager Vaticanus, aŭdiĝis, kvazaŭ por 
konfirmi la timojn de Vinicius, iaj malproksimaj krioj, plenaj 
de furiozeco kaj teruro. En la sama momento alvenis ankaŭ 
la fosisto, la mastro de la kabano, kaj rapide ferminte la pordon, kriis: 
-Homoj murdas sin reciproke apud la cirko de Nero. Sklavoj kaj gladiatoroj atakis civitanojn.
-Ĉu vi aŭdas? - diris Vinicius. 
-Pleniĝas la mezuro, - diris la apostolo, - kaj la batoj 
estos kiel senlima maro. 
Poste li turnis sin al Vinicius kaj, montrante Ligian, diris: 
-Prenu tiun ĉi knabinon, kiun Dio al vi destinis, kaj savu 
ŝin. Linus, kiu estas malsana, kaj Ursus forveturu kun vi. 
Sed Vinicius, kiu amis la apostolon per la tuta forto de sia 
pasia animo, vokis: 
-Mi ĵuras al vi, majstro, ke mi ne lasos vin ĉi tie al pereo. 
-Kaj la Sinjoro benos vin por via bonvolo, - respondis la 
apostolo, - sed ĉu vi ne aŭdis, ke Kristo trifoje ripetis al mi 
apud la lago: "Paŝtu miajn ŝafojn!" 
Vinicius silentis. 
-Se do vi, al kies zorgado neniu min konfidis, diras, ke vi 
ne lasos min ĉi tie al pereo, kiel vi volas, ke mi forlasu mian 
ŝafaron en la tago de la sortobato? Kiam estis fulmotondro 
sur la lago kaj kiam ni timis en niaj koroj, Li ne forlasis nin, 
kiel do mi, Lia fidela servanto, ne sekvu la ekzemplon de mia 
Sinjoro? 
Subite Linus levis sian maldikan vizaĝon kaj demandis: 
-Kaj kiel mi ne sekvu vian ekzemplon, reprezentanto de 
la Sinjoro? 
Vinicius komencis ŝovi la manon sur la kapo, kvazaŭ li 
batalus kun si mem aŭ baraktus kun la pensoj, poste, kaptinte 
la manon de Ligia, li diris per voĉo, en kiu vibris la energio de 
roma soldato. 
-Aŭskultu min, Petro, Linus kaj vi, Ligia! Mi diris, kion 
diktis al mi mia homa saĝo, sed vi havas alian, kiu pensas ne 
pri la propra sekureco, sed pri la ordonoj de la Savinto. Jes! 
mi tion ankoraŭ ne komprenis kaj eraris, ĉar la vualo ne estas ankoraŭ forigita de miaj okuloj kaj la antaŭa naturo resonas en mi. Sed ĉar mi amas Kriston kaj volas esti Lia servanto, tial, kvankam la afero koncernas ion, pli gravan al mi ol 
mia kapo, mi nun genuiĝas antaŭ vi kaj ĵuras, ke mi ankaŭ 
plenumos la ordonon de amo kaj ne forlasos miajn fratojn en 
la tago de la sortobato! 
Dirinte tion, li ekgenuis kaj subite ekregis lin ekstazo: la 
okulojn kaj la manojn li levis supren kaj komencis voki: 
-Ĉu mi komprenas Vin jam, ho Kristo! ĉu mi jam indas 
Vin? 
Liaj manoj tremis, la okuloj brilis de larmoj, la korpon skuis 
tremo de kredo kaj amo, kaj Petro la apostolo prenis argilan 
amforon kun akvo kaj, proksimiĝinte al li, diris solene: 
-Mi vin baptas, en la nomo de la Patro, de la Filo kaj de 
la Spirito, amen! 
Tiam religia ekstazo regis ĉiujn ĉeestantojn. Ŝajnis al ili, ke 
la kabano pleniĝas per ia supertera lumo, ke ili aŭdas superteran muzikon, ke la roko de la kaverno malfermiĝas super 
iliaj kapoj, ke el la ĉielo flugas al ili amasoj da anĝeloj, kaj for, 
supre, vidiĝas kruco kaj manoj tranajlitaj, benantaj. 
Dume el ekstere aŭdiĝis la krioj de la batalantoj kaj la bruo 
de la flamoj el la brulanta urbo.
ĈAPITRO XLIX 
Homaj amasoj tendostariĝis en la grandiozaj ĝardenoj de 
la cezaro, en la iamaj de Domitia kaj Agrippina, sur la 
kampo de Marso, en la ĝardenoj de Pompejus, Sallustius kaj 
Maecenas. Oni okupis portikojn, konstruaĵojn destinitajn por 
pilkludo, ĉarmajn somerdomojn kaj budojn konstruitajn por 
bestoj. Pavoj, fenikopteroj, cignoj kaj strutoj, gazeloj kaj antilopoj el Afriko, cervoj kaj kapreoloj iĝis viktimoj de la amasoj. Oni komencis venigi manĝoprovizojn el Ostio tiel abunde, ke sur flosoj kaj diversspecaj ŝipoj oni povis iri de unu 
bordo de Tibro al la alia kiel sur ponto. Oni disdonis grenon 
treege malkare, por la prezo de tri sestercoj, kaj al malriĉuloj 
tute senpage. Oni venigis grandegajn provizojn da vino, olivoleo kaj kaŝtanoj, el montaroj oni alpelis ĉiutage amasojn da 
bovoj kaj ŝafoj. Mizeruloj, kiuj antaŭ la brulo rifuĝis en la 
malriĉaj stratetoj de Suburra kaj en la ordinara tempo suferis malsaton, vivis nun pli bone ol antaŭe. La minaco de malsato estis decide forigita, pli malfacile estis tamen antaŭgardi kontraŭ perfortoj, raboj kaj malleĝaĵoj. La vaga vivo sekurigis senpunecon al rabuloj, des pli, ke ili proklamis sin adorantoj de la cezaro kaj ne avaris al li aplaŭdojn, kie ajn li montriĝis. Ĉar, krome, la oficoj pro la forto de la faktoj malaktiviĝis kaj kune mankis loke sufiĉaj armofortoj, kiuj povus kontraŭagi la memvolajn agojn, tial en la urbo, loĝata de friponoj el la tuta tiama mondo, havis lokon aferoj super la homa
imago. Ĉiunokte okazis bataloj, murdoj, forkaptoj de virinoj 
kaj infanoj. Apud Porta Mugionis, kie estis haltejo por brutaroj alpelataj el Kampanio, okazis bataloj, en kiuj pereis centoj da homoj. Ĉiumatene la bordoj de Tibro svarmis de dronigitaj korpoj, kiujn neniu enterigis kaj kiuj, rapide putrante 
pro la varmego, plenigis la aeron per sufoka malbonodoro. 
En la tendaro komenciĝis malsanoj kaj homoj pli timemaj antaŭvidis grandan epidemion. 
Kaj la urbo brulis senĉese. Nur en la sesa tago la brulo, trafinte la malplenajn spacojn de Eskvilino, sur kiuj oni intence detruis grandan nombron da domoj, komencis malfortiĝi. 
Sed amasoj da ardanta karbo lumis ankoraŭ tiel brile, ke la 
popolo ne volis kredi, ke ĝi estas jam fino de la plago. Efektive en la sepa tago la brulo reeksplodis kun nova forto en la 
konstruaĵoj de Tigellinus, sed pro manko de materialo ĝi daŭ- 
ris jam mallonge. Nur domoj trae bruligitaj falis ankoraŭ tie 
kaj ie, ŝprucigante supren flamajn serpentojn kaj kolonojn da 
fajreroj. Sed iom post iom la funde ardantaj ruboj komencis 
supraĵe iĝi nigraj. La ĉielo post sunsubiro ĉesis lumi de sanga 
brulruĝo kaj nur nokte en la vasta nigra dezerto saltis bluaj 
flamlangoj, eliĝantaj el amasoj da karbo. 
El la dekkvar kvartaloj de Romo restis apenaŭ kvar, kalkulante en tio ankaŭ Transtibron. La ceteron formanĝis la flamoj. Kiam fine cindriĝis la karbamasoj, oni vidis de Tibro ĝis 
Eskvilino grandegan spacon grizan, malgajan, mortan, sur 
kiu elstaris vicoj da kamentuboj, kvazaŭ tombaj kolonoj en 
tombejoj. Inter tiuj kolonoj vagis tage funebraj aroj da homoj, 
serĉantaj jen karajn objektojn, jen la ostojn de karaj personoj. 
Nokte hundoj hurlis sur la cindraro kaj sur la ruinoj de la 
iamaj domoj...
La tuta malavareco kaj helpo, kiun la cezaro montris al ja 
popolo, ne retenis minacojn kaj eksciton. Kontenta estis sole 
amaso da friponoj, ŝtelistoj kaj senhejmaj mizeruloj, kiuj 
povis gissate manĝi, trinki kaj rabi. Sed homoj, kiuj perdis 
siajn plej proksimajn personojn kaj havaĵojn, ne lasis pacigi 
sin per la malfermo de la ĝardenoj, nek per la disdonado de 
greno, nek per la promesoj de cirkoludoj kaj donacoj. La malfeliĉo estis tro granda kaj tro senekzempla. Aliajn, en kiuj 
bruletis ankoraŭ ia fajrero de amo al la urbo-patrujo, malesperigis la famo, ke la malnova nomo Roma devas malaperi 
de la supraĵo de la tero kaj ke la cezaro intencas konstrui sur 
la cindroj novan urbon, nomota Neropolis. La ondo de malkontenteco ŝvelis de tago al tago, kaj malgraŭ la flatoj de la 
aŭgustanoj, malgraŭ la mensogoj de Tigellinus, Nero, sentema al la favoro de la amasoj, kiel neniu el la antaŭaj cezaroj, 
pensis kun teruro, ke en tiu silenta batalo pro vivo aŭ morto, kiun li faris kontraŭ la patricioj kaj la senato, li povas resti 
senapoga. La aŭgustanoj mem estis ne malpli teruritaj, ĉar ĉiu 
morgaŭo povis alporti al ili pereon. Tigellinus pripensis venigon de kelkaj legioj el Malgranda Azio. Vatinius, kiu ridis eĉ 
tiam, kiam oni lin vangofrapis, perdis la humoron; Vitelius 
perdis la apetiton. 
Aliaj konsilis inter si, kiel forturni la danĝeron, ĉar neniu 
malkonsciis, ke se iu eksplodo polvigus la cezaron, tiam, eble 
krom la sola Petronius, eĉ ne unu el la aŭgustanoj savus sian 
vivon. Al iliaj influoj oni ja atribuis la frenezaĵojn de Nero, al 
iliaj inspiroj oni imputis ĉiujn krimojn, kiujn li plenumis. La 
malamo kontraŭ ili estis preskaŭ pli granda ol kontraŭ li 
mem. 
Ili komencis do streĉi la mensojn, pensante, kiel senŝarĝiĝi
de la respondeco por la bruligo de la urbo. Sed volante sensarĝigi sin mem, ili devis purigi de la suspektoj ankaŭ la cezaron, ĉar alie neniu kredus, ke ili ne estis la kaŭzintoj de la 
malfeliĉego. Tigellinus interkonsilis tiucele kun Domitius Afer 
kaj eĉ kun Seneca, kvankam li malamegis la maljunan filozofon. Poppaea, komprenante ankaŭ, ke la pereo de Nero estus 
kune verdikto kontraŭ ŝi, petis konsilon de siaj konfidatoj kaj 
hebreaj pastroj, ĉar oni supozis ĝenerale, ke de kelkaj jaroj ŝi 
konfesis la kredon je Jehovo. Nero mem elpensis rimedojn, 
ofte terurajn, pli ofte arlekenajn, kaj alterne li subiĝis al teruro 
aŭ ludis kiel infano, antaŭ ĉio li tamen plendis. 
Foje en la domo de Tiberius, kiu estis savita de la brulo, 
daŭris longa kaj senefika interkonsilo. Petronius proponis lasi 
for la zorgojn kaj veturi Grekujon, poste Egipton kaj Malgrandan Azion. La vojaĝo estis jam delonge intencata, kial do 
ĝin prokrasti, se en Romo estas malgaje kaj danĝere. 
La cezaro akceptis la konsilon kun fervoro, sed Seneca, 
pensinte dum momento, diris: 
-Veturi estos facile, sed poste reveni - malpli facile. 
-Je Heraklo! - respondis Petronius, - reveni oni povus 
fronte de la aziaj legioj. 
-Tiel mi faros, - kriis Nero. 
Sed Tigellinus komencis kontraŭparoli. Li mem sciis nenion elpensi kaj se la ideo de Petronius venus en lian kapon, 
sendube li deklarus ĝin kiel savan, nun tamen gravis al li, ke 
Petronius ne montriĝu refoje la sola homo, kiu en malfacilaj 
momentoj scias savi ĉion kaj ĉiujn. 
-Aŭskultu min, dia! - li diris, - la konsilo estas pereiga! 
Antaŭ ol vi atingos Ostion, komenciĝos civila milito; kiu scias, 
ĉu iu el la ankoraŭ vivantaj idoj de la dia Aŭgusto ne proklamos sin cezaro, kaj tiam kion ni faros, se la legioj partiiĝos 
kun li? 
-Ni faros tion, - respondis Nero, - ke antaŭe ni klopodos, ke manku la idoj de Aŭgusto. Ili jam estas nemultaj, facile do estos liberiĝi de ili. 
-Oni povas ĝin fari, sed ĉu nur tio gravas? Miaj soldatoj 
eĉ hieraŭ aŭdis en la amaso, ke cezaro devus esti viro tia kiel 
Thraseas. 
Nero mordis la lipojn. Post momento li tamen levis la okulojn supren kaj diris: 
-Nesatigeblaj sendankuloj. Ili havas sufiĉe da greno kaj da 
karbo, sur kiu ili povas baki flanojn, kion pli ili volas? 
Al tio Tigellinus diris: 
-Venĝon. 
Sekvis silento. Subite la cezaro ekstaris, levis la manon supren kaj diris: 
"La koroj serĉas venĝon, kaj venĝo - viktimon". 
Poste, forgesinte pri ĉio, li vokis kun radianta vizaĝo: 
-Oni donu al mi tabuletojn kaj skribilon, por ke mi notu 
tiun ĉi verson. Neniam Lucanus komponis ion similan. Ĉu vi 
rimarkis, ke mi trovis ĝin en unu sekundo? 
-Ho, senkompara! - respondis kelkaj voĉoj. 
Nero notis la verson kaj diris: 
-Jes! la venĝo serĉas viktimon. 
Poste li rigardis ĉirkaŭen, al la ĉeestantoj. 
-Kaj se ni disvastigus la famon, ke Vatinius ordonis bruligi la urbon, kaj oferus lin al la venĝo de la popolo? 
-Ho dia! kio mi estas? -ekkriis Vatinius. 
-Vere! oni bezonas iun pli grandan ol vi, Viteliuson? 
Vitelius paliĝis, sed li komencis ridi.
-Mia graso, - li diris, - povus nur refajrigi la brulon. 
Sed Nero pensis pri io alia, ĉar li serĉis en la animo viktimon, kiu efektive povus satigi la koleron de la popolo, kaj li 
trovis, kion li serĉis: 
-Tigellinus, - li diris post momento, - vi bruligis Romon! 
La ĉeestantojn trakuris tremo. Ili komprenis, ke ĉi foje la 
cezaro ĉesis ŝerci kaj ke venas momento riĉa je sekvoj. 
Kaj la vizaĝo de Tigellinus kuntiriĝis kiel faŭko de mordopreta hundo. 
-Mi bruligis Romon laŭ via ordono, - li diris. 
Ili komencis rigardi unu la alian kiel du demonoj. Sekvis tia 
silento, ke oni aŭdis zumadon de muŝoj, flugantaj tra la atrium. 
-Tigellinus, - diris Nero, - ĉu vi min amas? 
-Vi scias, sinjoro. 
-Oferu vin por mi. 
-Dia cezaro, - respondis Tigellinus, - kial vi donas al mi 
dolĉan trinkaĵon, kiun mi ne povas levi al buŝo? La popolo 
murmuras kaj ribelas, ĉu vi volas, ke ankaŭ la pretorianoj komencu ribeli? 
La sento de teruro ekpremis la korojn de la ĉeestantoj. Tigellinus estis prefekto de la pretorio kaj liaj vortoj havis simple la sencon de minaco. Nero mem komprenis ĝin kaj lia 
vizaĝo kovriĝis per paleco. 
Subite eniris Epaphroditus, liberigito de la cezaro, kun la 
sciigo, ke la dia aŭgustino deziras tuj vidi Tigellinuson, ĉar 
estas ĉe ŝi homoj, kiujn la prefekto devas aŭskulti. 
Tigellinus riverencis al la cezaro kaj eliris kun vizaĝo trankvila kaj malestima. Jen, kiam oni volis lin bati, li montris la 
dentojn, li konigis, kio li estas, kaj konante la timemon de
Nero, li estis certa, ke tiu mondreganto neniam kuraĝos levi 
kontraŭ lin la manon. 
Kaj Nero sidis momente en silento, sed vidante, ke la ĉeestantoj atendas de li iun vorton, li diris: 
-Mi vartis serpenton ĉe la sino. 
Petronius movis la ŝultrojn, kvazaŭ volante diri, ke al tia 
serpento ne estas malfacile frakasi la kapon. 
-Kion vi diras? parolu, konsilu! - kriis Nero, rimarkinte 
lian movon, - al vi sola mi fidas, ĉar vi havas pli da saĝo ol 
ili ĉiuj, kaj vi amas min. 
Petronius jam estis dironta: "Nomu min prefekto de la pretorio, kaj mi transdonos al la popolo Tigellinuson kaj kvietigos en unu tago la urbon". Sed lia denaska maldiligenteco 
superis. Esti prefekto signifis, ĝuste dirante, porti sur la ŝultroj 
la personon de la cezaro kaj milojn da publikaj aferoj. Por kio 
li faru al si tiujn zorgojn? Ĉu ne estas pli bone legi versaĵojn 
en la ĉarma biblioteko, rigardi vazojn kaj statuojn, aŭ, tenante 
ĉe la brusto la dian korpon de Eunice, fingroludi per ŝiaj oraj 
haroj kaj klini la buŝon al ŝia korala buŝo? 
Li do diris: 
-Mi konsilas veturi Aĥajon. 
-Ha, - respondis Nero, - mi atendis de vi ion pli. La senato min malamegas. Se mi forveturos, kiu povas garantii, ke 
ili ne ribelos kontraŭ mi kaj ne proklamos iun alian cezaro? 
La popolo estis al mi iam fidela, sed nun ĝi sekvos ilin... Je 
Hadeso! se tiu senato kaj tiu popolo havas unu solan kapon! ... 
-Permesu diri al vi, ho dia, ke volante konservi Romon, 
oni devas konservi almenaŭ kelkajn romanojn, - diris Petronius kun rideto.
Sed Nero komencis plendi: 
-Kion mi havas de Romo kaj de la romanoj? Oni aŭskultus min en Aĥajo. Ĉi tie ĉirkaŭas min nur perfido. Ĉiuj min 
forlasas! kaj vi ankaŭ estas pretaj min perfidi! Mi scias tion, 
mi scias! Vi eĉ ne pensas, kion diros pri vi la postaj generacioj, se vi forlasos tian artiston kiel mi. 
Ĉe tio li manfrapis la frunton kaj kriis: 
-Vere!... Meze de tiuj zorgoj mi ankaŭ forgesas, kio mi 
estas. 
Dirinte tion, li turnis sin al Petronius kun vizaĝo jam tute 
sereniĝinta. 
-Petronius, - li diris, - la popolo murmuras, sed se mi 
prenus liuton kaj irus kun ĝi sur la Marsan kampon, se mi 
kantus al ĝi tiun kanton, kiun vi aŭdis dum la brulo, ĉu vi 
kredas, ke mi ne kortuŝus ĝin per mia kanto, kiel iam Orfeo 
kortuŝis la sovaĝajn bestojn? 
Al tio respondis Tulius Senecio, kiu deziris reveni plej baldaŭ al siaj sklavinoj, venigitaj el Antiumo, kaj malpaciencis 
jam delonge: 
-Sendube, cezaro, se oni lasus vin komenci. 
-Ni veturu Grekujon! - diris Nero, tedite. 
Sed en la sama momento eniris Poppaea, kaj post ŝi Tigellinus. La okuloj de la ĉeestantoj direktis sin malgraŭvole al li, 
ĉar neniam iu triumfanto surveturis tiel fiere Kapitolon, kiel 
li ekstaris antaŭ la cezaro. 
Poste li komencis paroli malrapide kaj klare, per voĉo, en 
kiu sonis kvazaŭ grinco de fero: 
-Aŭskultu min, cezaro, ĉar mi povas diri al vi: mi trovis! 
La popolo avidas venĝon kaj viktimon, ne unu tamen, sed 
centojn kaj milojn. Ĉu vi aŭdis iam, sinjoro, kiu estis Chrestos, krucumita de Pontius Pilatus? kaj ĉu vi scias, kiuj estas 
kristanoj? Ĉu mi ne rakontis al vi pri iliaj krimoj kaj senhontaj ritoj, pri iliaj antaŭdiroj, ke la mondo pereos de fajro? La 
popolo malamas ilin kaj suspektas. Neniu vidis ilin en la temploj, ĉar niajn diojn ili konsideras malbonaj spiritoj, neniam 
ili estas en Stadium, ĉar ili malestimas la vetkurojn. Neniam 
la manoj de iu kristano honoris vin per aplaŭdo. Neniam iu 
el ili konfesis vin dio. Ili estas malamikoj de la homa gento, 
malamikoj de la urbo kaj de vi, sinjoro. La popolo murmuras 
kontraŭ vi, sed ne vi, cezaro, ordonis al mi bruligi Romon, kaj 
ne mi ĝin bruligis... La popolo soifas venĝon - ĝi havu ven- 
ĝon. La popolo soifas sangon kaj cirkoludojn - ĝi havu ilin. 
La popolo suspektas vin - ĝiaj suspektoj direktiĝu aliflanken. 
Nero aŭskultis komence kun granda miro. Sed laŭgrade 
kiel Tigellinus parolis, la aktora vizaĝo de la cezaro komencis ŝanĝi sin kaj alpreni alterne la esprimon de kolero, doloro, kompato kaj indigno. Subite li leviĝis kaj, deĵetinte la togon, kiu falis al liaj piedoj, etendis supren ambaŭ manojn kaj 
momente restis tiel en silento. 
Fine li diris per voĉo de tragika aktoro: 
-Zeŭso, Apolono, Hero, Ateno, Persefono kaj vi ĉiuj senmortaj dioj, kial vi ne donis al ni vian helpon? Kian malbonon 
faris la malfeliĉa urbo al tiuj krueluloj, ke ili ĝin tiel senkompate bruligis? 
-Ili estas malamikoj de la homa gento kaj de vi, sinjoro, - 
diris Poppaea. 
Kaj aliaj komencis voki: 
-Faru justecon! Punu la brulmetintojn! La dioj mem volas venĝon! 
Li sidiĝis, mallevis la kapon al la brusto kaj denove silentis, kvazaŭ tondrofrapita de la malnobleco, pri kiu li aŭdis. 
Sed post momento li ekskuis la manojn kaj diris: 
-Kiaj punoj kaj kiaj torturoj indas tian krimon?... Sed la 
dioj min inspiros kaj kun la helpo de la potencoj de Tartaro 
mi faros al mia malfeliĉa popolo tian spektalon, ke dum jarcentoj ĝi min danke rememoros. 
La frunton de Petronius kovris subite nubo. Li pensis pri la 
danĝero, kiu pezos super Ligia, super Vinicius, kiun li amis, 
kaj super ĉiuj tiuj homoj, kies instruon li malakceptis, sed pri 
kies senkulpeco li estis konvinkita. Li pensis ankaŭ, ke komenciĝos unu el tiuj sangaj orgioj, kiujn ne toleris liaj okuloj 
de belamanto. Sed antaŭ ĉio li diris al si: "Mi devas savi Viniciuson, kiu freneziĝos, se tiu knabino pereos", kaj tiu konsidero superis ĉiujn aliajn, ĉar Petronius bone komprenis, ke 
li komencas ludon tiel danĝeran, kian neniam en la vivo li 
ludis. 
Li komencis tamen paroli facilmaniere kaj senzorge, kiel li 
parolis ordinare, kritikante aŭ mokante nesufiĉe estetikajn 
ideojn de la cezaro kaj de la aŭgustanoj: 
-Vi trovis do la viktimojn! Bone! Vi povas eĉ sendi ilin sur 
arenojn aŭ vesti per la "doloraj tunikoj". Ankaŭ bone! Sed 
aŭskultu min: vi havas la aŭtoritaton, vi havas la pretorianojn, 
vi havas la forton, estu do sinceraj, tiam almenaŭ, kiam neniu vin aŭdas. Trompu la popolon, sed ne vin mem. Transdonu al la popolo la kristanojn, kondamnu ilin al torturoj laŭ 
via plaĉo, havu tamen la kuraĝon diri al vi, ke ne ili bruligis 
Romon!... Fi! Vi nomas min arbitro de eleganteco, do mi deklaras, ke mi malamas mizerajn komediojn. Fi! Ha kiel ĉio tio 
memorigas al mi la teatrajn budojn apud Porta Asinaria, kie 
la aktoroj, por distri la antaŭurban publikon, ludas diojn kaj
reĝojn, kaj post la spektaklo trinkas acidan vinon kun cepo aŭ 
ricevas batojn. Estu vere dioj kaj reĝoj, ĉar mi diras al vi, ke 
vi povas al vi permesi tion. Koncerne vin, cezaro, vi minacis 
nin per la juĝo de la postaj generacioj, sed pensu, ke ili juĝos 
vin ankaŭ. Je la dia Klio! Nero la mondreganto, Nero la dio 
bruligis Romon, ĉar li estis tiel potenca sur la tero kiel Zeŭ- 
so sur Olimpo. Nero la poeto tiel amis poezion, ke li oferis 
por ĝi la patrujon! De la komenco de la mondo neniu faris ion 
similan. Mi petegas vin, en la nomo de la naŭ Libetridoj, ne 
rezignu tian gloron, ĉar kantoj pri vi sonos ĝis la fino de la 
jarcentoj. Kio estos kompare kun vi Priamo? kio Agamemnono? kio Aĥilo? kio la dioj mem? Ne gravas, ĉu la bruligo de 
Romo estas faro bona, sed ĝi estas granda kaj eksterordinara! Kaj krome mi diras al vi, ke la popolo ne levos kontraŭ vin 
la manon. Malvere! Havu kuraĝon! gardu vin de faroj malindaj je vi, ĉar minacas al vi nur tio, ke la postaj generacioj povos diri: "Nero bruligis Romon, sed estante malgrandanima 
cezaro kaj malgrandanima poeto, li malkonfesis sian grandan 
faron pro timo kaj ŝarĝis per la kulpo senkulpulojn!" 
La vortoj de Petronius forte impresis ordinare Neron, sed 
ĉi foje Petronius mem ne faris al si iluziojn, ĉal li komprenis, 
ke tio, kion li diras, estas la lasta rimedo, kiu povas, vere, en 
favora okazo savi la kristanojn, sed pli certe ankoraŭ povas 
pereigi lin mem. Li ne hezitis tamen, ĉar li faris ĝin por Vinicius, kiun li amis, kaj por la hazardo, per kiu li ludis. "La kuboj estas ĵetitaj," li diris al si, "kaj mi vidos, kiom la timo pri 
la propra kapo superos en la simio la gloramon." 
Kaj en la animo li ne dubis, ke tamen superos la timo. 
Dume post liaj vortoj sekvis silento. Poppaea kaj ĉiuj ĉeestantoj rigardis kiel sorĉan bildon, la okulojn de Nero; tiu
komencis levi la lipojn supren, proksimigante ilin ĝis la nazo, 
kiel li kutimis fari, se li ne sciis, kion decidi; fine embarasiteco kaj tedo speguliĝis evidente sur lia vizaĝo. 
-Sinjoro, - diris Tigellinus, vidante tion, - permesu al mi 
foriri, ĉar kiam oni volas elmeti al pereo vian personon, kaj 
krome nomas vin malgrandanima cezaro, malgrandanima 
poeto, brulmetinto kaj komedianto, miaj oreloj ne povas elporti tiajn vortojn. 
-Mi malgajnis, - pensis Petronius. 
Tamen, turninte sin al Tigellinus, li ĵetis al li rigardon, en 
kiu estis malrespekto de granda sinjoro kaj eleganta homo al 
mizerulo, poste li diris: 
-Vin, Tigellinus, mi nomis komedianto, ĉar vi ludas komedion eĉ nun. 
-Ĉu per tio, ke mi ne volas aŭskulti viajn insultojn? 
-Per tio, ke vi ŝajnigas senliman amon al la cezaro, kaj 
antaŭ momento vi minacis lin per la pretorianoj, kion komprenis ni ĉiuj kaj li ankaŭ. 
Tigellinus, kiu ne supozis, ke Petronius kuraĝos ĵeti sur la 
tablon similajn kubojn, perdis la kapon kaj mutiĝis. Sed ĝi 
estis la lasta venko de la arbitro de eleganteco kontraŭ la rivalo, ĉar en la sama momento Poppaea diris: 
-Sinjoro, kiel vi povas permesi, ke tia penso trairu eĉ ies 
kapon, kaj des pli, ke iu kuraĝu eldiri ĝin laŭte en via ĉeesto. 
-Punu la insultulon! - vokis Vitelius. 
Nero levis denove la lipojn ĝis la nazo kaj, turninte al Petronius siajn vitrosimilajn okulojn de miopulo, diris: 
-Tiel vi repagas al mi la amikecon, kiun mi havis al vi? 
-Se mi eraras, pruvu tion al mi, - respondis Petronius, - 
sciu tamen, ke mi diras, kion al mi ordonas mia amo al vi.
-Punu la insultulon! - ripetis Vitelius. 
-Faru ĝin! - aŭdiĝis kelkaj voĉoj. 
En la atrium iĝis brueto kaj movado, ĉar la homoj komencis forŝovi sin de Petronius. Forŝoviĝis eĉ Tulius Senecio, lia 
konstanta kunulo en la kortego, kaj la juna Nerva, kiu ĝis 
tiam elmontris al li plej vivan amikecon. Post momento Petronius restis sola en la maldekstra parto de la atrium kaj kun 
rideto sur la lipoj, disŝovante per la mano la faldojn de sia 
togo, atendis ankoraŭ, kion diros aŭ faros la cezaro. 
Kaj la cezaro diris: 
-Vi volas, ke mi lin punu, sed li estas mia kunulo kaj amiko, do, kvankam li vundis mian koron, li sciu, ke tiu ĉi koro 
havas por amikoj nur... pardonon. 
-Mi malgajnis kaj pereis, - pensis Petronius. 
Dume la cezaro leviĝis, la interkonsilo estis finita.
ĈAPITRO L 
Petronius revenis hejmen, kaj Nero kun Tigellinus trairis 
en la atrium de Poppaea, kie ilin atendis la homoj, kun 
kiuj la prefekto antaŭe parolis. 
Estis tie du rabenoj el Transtibro, vestitaj per longaj, solenaj vestoj, kun mitroj sur la kapoj, juna skribisto, ilia helpanto, kaj Chilo. Je la vido de la cezaro la pastroj paliĝis pro emocio kaj, levinte la manojn al la nivelo de la ŝultroj, klinis ĝis ili 
la kapojn. 
-Saluton al vi, monarĥo de monarĥoj kaj reĝo de reĝoj, - 
diris la pli aĝa. - Saluton al vi, reganto de la tero, zorganto 
de la elektita popolo kaj cezaro, leono inter la homoj, kies 
regado estas kiel la suna lumo kaj kiel libana cedro kaj kiel 
palmo kaj tiel jeriĥa balzamo!... 
-Vi ne nomas min dio? - demandis la cezaro. 
La pastroj paliĝis ankoraŭ pli multe; la pli aĝa denove diris: 
-Viaj vortoj, sinjoro, estas dolĉaj kiel la frukto de vinberujo kaj kiel matura figo, ĉar Jehovo plenigis vian koron per 
boneco. Sed la antaŭinto de via patro, la cezaro Cajus, estis 
kruela, tamen niaj senditoj ne nomis lin dio, preferante la 
morton mem ol ofendon de la Leĝoj. 
-Kaj Caligula ordonis doni ilin al leonoj? 
-Ne, sinjoro. La cezaro Cajus timis la koleron de Jehovo. 
Kaj ili levis la kapojn, ĉar la nomo de la potenca Jehovo
inspiris al ili kuraĝon. Fidante Lian forton, pli sentime ili rigardis jam en la okulojn de Nero. 
-Ĉu vi akuzas la kristanojn pri la bruligo de Romo? - demandis la cezaro. 
-Ni, sinjoro, akuzas ilin nur, ke ili estas malamikoj de la 
Leĝoj, malamikoj de la homa gento, malamikoj de Romo kaj 
de vi, cezaro, kaj ke delonge ili minacis la urbon kaj la mondon per fajro. La reston diros al vi tiu ĉi homo, kies buŝo ne 
makuliĝos per mensogo, ĉar en la vejnoj de lia patrino fluis 
la sango de la elektita popolo. 
Nero turnis sin al Chilo. 
-Kiu vi estas? 
-Via adoranto, ho Oziriso, kaj krome malriĉa stoiko. 
-Mi malamas la stoikojn, - diris Nero, - mi malamas 
Thraseason, mi malamas Musoniuson kaj Cornuluson. Abomenaj estas al mi iliaj paroloj, ilia malestimo al arto, ilia memvola mizero kaj malpuremo. 
-Sinjoro, via majstro, Seneca, havas mil citronlignajn tablojn. Volu nur, kaj mi havos da ili duoblan nombron. Mi 
estas stoiko pro neceso. Vestu, ho Brilradia, mian stoikecon 
per rozkrono, starigu antaŭ ĝi kruĉon da vino, kaj mi kantos 
Anakreonton tiel, ke mi superkrios ĉiujn epikuranojn. 
Nero, al kiu plaĉis la epiteto "Brilradia", ridetis kaj diris: 
-Vi plaĉas al mi. 
-Tiu ĉi homo meritas tiom da oro, kiom li mem pezas, - 
kriis Tigellinus. 
Kaj Chilo respondis: 
-Kompletigu, sinjoro, mian pezon per via malavareco, alie 
la vento forportos la pagon.
-Vere, vi ne superpezus Viteliuson, - intermetis la cezaro. 
-Eheu! ho Arĝentpafarka, mia sprito ne estas el plumbo. 
-Mi vidas, ke viaj Leĝoj ne malpermesas al vi nomi min 
dio? 
-Ho senmorta! miaj Leĝoj estas en vi: la kristanoj blasfemis kontraŭ tiuj Leĝoj, kaj tial mi ilin malamas. 
-Kion vi scias pri la kristanoj? 
-Ĉu vi permesas al mi plori, dia? 
-Ne, - diris Nero, - tio min enuigas. 
-Kaj trioble vi estas prava, ĉar la okuloj, kiuj vin vidis, 
devas por ĉiam sekiĝi de larmoj. Sinjoro, gardu min kontraŭ 
miaj malamikoj. 
-Parolu pri la kristanoj, - diris Poppaea kun ioma malpacienco. 
-Okazos, kiel vi ordonas, Izido, - respondis Chilo. - Jen 
de mia juneco mi dediĉis min al la filozofio kaj mi serĉis la 
veron. Mi serĉis ĝin ĉe la iamaj diaj saĝuloj, kaj en la Akademio en Atenoj, kaj en la aleksandria Serapeum. Ekaŭdinte pri 
la kristanoj, mi supozis, ke tio estas ia nova skolo, kie mi povos trovi kelkajn grajnojn de vero, kaj mi konatiĝis kun ili, je 
mia malfeliĉo!! La unua kristano, kun kiu kuntrafis min la 
malbona sorto, estis Glaucos, kuracisto el Neapolo. De li mi 
eksciis poste, ke ili adoras iun Chrestoson, kiu promesis al ili 
ekstermi ĉiujn homojn, detrui ĉiujn urbojn sur la tero, kaj ilin 
lasi, se ili helpos al li ekstermi la idojn de Deukaliono. Tial, ho 
sinjoro, ili malamas la homojn, tial ili venenas fontanojn, tial 
en siaj kunvenoj ili malavaras malbenojn al Romo kaj al ĉiuj 
temploj, kie glorataj estas niaj dioj. Chrestos estis krucumita, 
sed li promesis al ili, ke kiam Romo estos detruita per fajro,
li venos duafoje en la mondon kaj donos al ili la regadon de 
la tero. 
-Nun la popolo komprenos, kial Romo estas bruligita, - 
interrompis Tigellinus. 
-Multaj jam komprenas, sinjoro, - respondis Chilo, - ĉar 
mi iras en la ĝardenoj, sur la kampo de Marso kaj instruas. 
Sed se vi bonvolos aŭskulti min ĝis la fino, vi komprenos, 
kiajn motivojn de venĝo mi havas. Glaucos la kuracisto komence ne malkaŝis al mi, ke ilia instruo ordonas malamon al 
la homoj. Kontraŭe! li diris al mi, ke Chrestos estas bona dio 
kaj ke la fundamento de lia instruo estas amo. Mia amema 
koro ne povis kontraŭstari tiajn verojn, do mi ekamis Glaucoson kaj ekfidis al li. Mi dividis kun li ĉiun pecon da pano, 
ĉiun groson, kaj ĉu vi scias, sinjoro, kiel li repagis al mi? Envoje el Neapolo al Romo li batis min per ponardo, kaj mian 
edzinon, belan kaj junan Berenicen, vendis al sklavkomercistoj. Se Sofoklo konus mian sorton... sed kion mi diras! 
aŭskultas min iu pli bona ol Sofoklo. 
-Kompatinda homo! - diris Poppaea. 
-Kiu vidis la vizaĝon de Afrodito, ne estas kompatinda, 
sinjorino, kaj mi ĝin vidas ĉi momente. Sed tiam mi serĉis 
konsolon en la filozofio. Veninte Romon, mi penis atingi la 
kristanajn ĉefulojn por ricevi justecon kontraŭ Glaucos. Mi 
kredis, ke ili devigos lin redoni al mi la edzinon... Mi rekonis ilian ĉefpastron, mi konis alian, nomatan Paŭlo, kiu estis 
ĉi tie tenata en malliberejo, sed poste liberigita, mi konis la 
filon de Zebedeo, mi konis Linuson kaj Cletuson kaj multajn 
aliajn. Mi scias, kie ili loĝis antaŭ la brulo, mi scias, kie ili 
kunvenas, mi povas montri unu subterejon en la Vatikana 
monteto kaj unu tombejon ekster la Nomentana pordego, kie
ili plenumas siajn malnoblajn ritojn. Mi vidis tie Petron la 
apostolon, mi vidis Glaucuson, kiu murdis infanojn, por ke la 
apostolo povu ŝprucigi ilian sangon sur la kapojn de la ĉeestantoj, kaj mi vidis Ligian, la zorgatinon de Pomponia Graecina, kiu fanfaronis, ke ne povante alporti infanan sangon, ŝi 
tamen alportas morton de infano, ĉar ŝi mortsorĉis vian filinon, ho Oziriso, kaj vian, ho Izido! 
-Aŭskultu, cezaro! - diris Poppaea. 
-Ĉu povas esti? - kriis Nero. 
-Mi povis pardoni la malbonojn, faritajn al mi, - daŭrigis Chilo, - sed aŭdinte, kion al vi oni faris, mi volis bati ŝin 
per ponardo. Bedaŭrinde malhelpis min la nobla Vinicius, kiu 
ŝin amas. 
-Vinicius? ŝi ja forkuris de li? 
-Ŝi forkuris, sed li serĉis ŝin, ĉar li ne povis vivi sen ŝi. Por 
mizera pago mi helpis lian serĉadon kaj mi montris al li la 
domon en Transtibro, kie ŝi loĝis meze de kristanoj. Ni iris 
tien kune, kaj kun ni ankaŭ via luktisto, Croto, kiun la nobla 
Vinicius dungis por sia defendo. Sed Ursus, sklavo de Ligia, 
sufokis Croton. Terure forta homo li estas, sinjoro; al virbovoj 
li rompas la nukojn tiel facile, kvazaŭ iu derompus papavajn 
kapetojn. Aulus kaj Pomponia amis lin pro tio. 
-Je Herkulo! - diris Nero, - la mortemulo, kiu sufokis 
Croton, indas monumenton sur Forumo. Sed vi eraras aŭ 
mensogas, maljunulo, ĉar Croton mortigis per ponardo Vinicius. 
-Jen, kiel homoj trompas diojn. Ho sinjoro, mi mem vidis, 
kiel Ursus rompis la ripojn de Croto kaj kiel poste li faligis 
Viniciuson. Li mortigus la tribunon, se Ligia lin ne malhelpus. 
Vinicius malsanis poste dum longa tempo, sed ili flegis lin,
esperante, ke pro amo li iĝos kristano. Kaj li iĝis efektive kristano. 
-Vinicius? 
-Jes. 
-Ĉu eble ankaŭ Petronius? - demandis avide Tigellinus. 
Chilo komencis tordi sin, froti la manojn kaj diris: 
-Mi admiras vian penetremon, sinjoro! Ho!... povas esti! 
tre povas esti! 
-Nun mi komprenas, kial li tiel defendis la kristanojn. 
Sed Nero komencis ridi. 
-Petronius kristano!... Petronius malamiko de la vivo kaj 
de voluptoj! Ne estu malsaĝuloj kaj ne volu, ke mi tion kredu, aŭ mi estas preta nenion kredi. 
-Sed la nobla Vinicius iĝis kristano, sinjoro. Mi ĵuras je tiu 
ĉi brilo, kiu de vi radias, ke mi diras la veron kaj ke nenio 
inspiras al mi tian abomenon kiel mensogo. Pomponia estas 
kristanino, la malgranda Aulus estas kristano, kaj Ligia, kaj 
Vinicius. Mi servis lin fidele, kaj li repage, laŭ la deziro de 
Glaucus la kuracisto, ordonis, kvankam mi estas maljuna, 
skurĝi min, kaj mi estis tiam malsana kaj malsata. Kaj mi ĵuris je Hadeso, ke mi tion al li memorigos. Ho sinjoro, venĝu 
la malbonon, kiun oni al mi faris, kaj mi transdonos al vi Petron la apostolon kaj Linuson kaj Cletuson kaj Glaucuson kaj 
Crispuson, ĉiujn ĉefulojn, kaj Ligian kaj Ursuson, mi montros 
al vi centojn kaj milojn da ili, mi montros preĝodomojn, tombejojn; en ĉiuj viaj malliberejoj malsufiĉos por ili loko!... Sen 
mi vi ne scius ilin trovi! Ĝis hodiaŭ mi, mizerulo, serĉis konsolon en la filozofio, nun mi trovu ĝin en la favoroj, kiuj venos sur min... Mi estas maljuna kaj ne spertis la ĉarmon de 
la vivo, - mi ripozu!
-Vi volas esti stoiko antaŭ plena manĝujo. 
-Kiu faras servon al vi, samfakte ĝin plenigas. 
-Vi ne eraras, filozofo. 
Sed Poppaea ne ĉesis pensi pri siaj malamikoj. Ŝia plaĉo je 
Vinicius estis, pli ĝuste, momenta deziro, naskita sub la influo 
de ĵaluzo, kolero kaj ofendita memamo. Tamen la malvarmo 
de la juna patricio tuŝis ŝin profunde kaj plenigis ŝian koron 
per senpardona ofendosento. La fakto mem, ke li kuraĝis preferi alian virinon ol ŝin, ŝajnis al ŝi krimo, vokanta venĝon. 
Koncerne Ligian, ŝi malamis ŝin de la unua momento, en kiu 
ŝin maltrankviligis la beleco de tiu norda lilio. Petronius, kiu 
parolis pri ŝiaj tro mallarĝaj koksoj, povis sugestii, kion li 
volis, al la cezaro, sed ne al la aŭgustino. La sperta Poppaea de 
la unua rigardo komprenis, ke en tuta Romo Ligia sola povas 
kun ŝi konkuri, kaj eĉ venki ŝin. Kaj de tiu momento ŝi ĵuris 
al la knabino pereon. 
-Sinjoro, - ŝi diris, - venĝu nian infanon! 
-Rapidu! - kriis Chilo, - rapidu! alie Vinicius kaŝos ŝin. 
Mi montros la domon, kien ili revenis post la brulo. 
-Mi donos al vi dek soldatojn kaj iru tuj, - diris Tigellinus. 
-Sinjoro! vi ne vidis Croton en la manoj de Ursus: se vi 
donos al mi kvindek soldatojn, mi montros nur de malproksime la domon. Sed se vi ne malliberigos samtempe Viniciuson, mi pereos. 
Tigellinus rigardis Neron. 
-Ĉu ne estus bone, ho dia, fini kune kun la onklo kaj kun 
la nevo? 
Nero pensis momente kaj diris: 
-Ne! ne nun!... La homoj ne kredus, se oni volus ilin konvinki, ke Petronius, Vinicius aŭ Pomponia Graecina bruligis 
Romon. Tro belajn domojn ili havis. -... Hodiaŭ aliaj viktimoj estas bezonataj, kaj ilia vico venos pli poste. 
-Donu do al mi soldatojn, por ke ili min gardu, - diris 
Chilo. 
-Tigellinus prizorgos tion. - Vi loĝos dume ĉe mi, - diris la prefekto. 
Ĝojo ekradiis el la vizaĝo de Chilo. 
-Mi transdonos ĉiujn! rapidu nur! Rapidu! - li vokis per 
raŭka voĉo.
ĈAPITRO LI 
Petronius, elirinte el la palaco, ordonis porti sin al sia 
domo ĉe Carinae, kiu, ĉirkaŭite triflanke per ĝardeno kaj 
havante de antaŭe la malgrandan Forum Caecilium, escepte 
evitis pereon en la brulo. 
Pro tio la aliaj aŭgustanoj, kiuj perdis siajn domojn, kaj en 
ili kune multegajn riĉaĵojn kaj artverkojn, nomis Petroniuson 
feliĉulo. Cetere oni delonge diris pri li, ke li estas favorata filo 
de Fortuno, kaj la ĉiam kreskanta amikeco, kiun elmontris al 
li la cezaro, ŝajnis konfirmi ankoraŭ tiun konvinkon. 
Sed tiu favorata filo povis nun mediti nur eble pri la ŝan- 
ĝemo de tiu patrino, aŭ pli ĝuste pri ŝia simileco al Kronoso, 
formanĝanta la proprajn infanojn. 
-Se mia domo estus forbrulinta, - li diris al si, - kaj kune 
miaj ĝemoj, miaj etruriaj vazoj kaj aleksandriaj vitraĵoj kaj 
Korintaj kupraĵoj, eble Nero efektive forgesus la ofendon. Je 
Polukso! Mi nur pensu, ke nur de mi dependis esti ĉi momente prefekto de la pretorianoj. Mi deklarus Tigellinuson la bruliginto, kiu li cetere estas, mi vestus lin per dolora tuniko, 
transdonus al la popolo, mi sekurigus la kristanojn kaj rekonstruus Romon. Kiu scias eĉ, ĉu honestuloj ne prosperus de 
tiam pli bone. Mi devis tion fari, eĉ nur pro Vinicius. En la 
okazo de troa laboro mi cedus al li la prefektan oficon kaj 
Nero eĉ ne provus konstraŭstari... Poste Vinicius, se plaĉus 
al li, kristanigu ĉiujn pretorianojn kaj eĉ la cezaron mem, tio
ja neniel min ĝenus! Nero pia, Nero virta kaj kompatema, - 
ĝi estus eĉ amuza spektaklo. 
Kaj lia senzorgemo estis tiel granda, ke li komencis rideti. 
Sed post momento lia penso direktiĝis aliflanken. Ŝajnis al li, 
ke li estas en Antiumo kaj ke Paŭlo el Tarso parolas al li: 
"Vi nomas nin malamikoj de la vivo, sed respondu al mi, 
Petronius: se la cezaro estus kristano kaj agus laŭ nia instruo, 
ĉu tiam via vivo ne estus pli sekura kaj pli sendanĝera?" 
Kaj, rememorinte tiujn vortojn, li diris al si plu: 
-Je Kastoro! Kiom da kristanoj oni murdos ĉi tie, tiom da 
novaj Paŭlo trovos, ĉar, se la mondo ne povas bazi sin sur 
kanajleco, tiam li estas prava... Sed kiu scias ĉu ĝi ne povas, 
se ĝi bazas sin. Mi mem, kiu lernis ne malmulte, ne ellernis, 
kiel esti sufiĉe granda kanajlo, kaj tial mi devos fine distranĉi 
miajn vejnojn... Sed tia devus ja esti la fino, kaj se ĝi eĉ ne 
estus tia, ĝi estus alia. Mi bedaŭras mian Eunicen kaj mian 
vazon el murho, sed Eunice estas libera, kaj la vazo iros kun 
mi... Ahenobarbus ricevos ĝin en neniu okazo! 
Mi bedaŭras ankaŭ Viniciuson. Cetere, kvankam mi malpli enuis en la lasta tempo ol antaŭe, mi estas preta. En la 
mondo estas belo, sed la homoj pliparte estas tiel fiaj, ke ne 
valoras bedaŭri la vivon. Kiu sciis vivi, devas scii morti. Kvankam mi apartenis al la aŭgustanoj, mi estis homo pli libera ol 
ili supozas. 
Ĉe tio li movis la ŝultrojn. 
-Ili eble pensas tie, ke ĉi momente tremas miaj genuoj kaj 
timo hirtigas la harojn sur mia kapo, dume mi, reveninte hejmen, banos min en viola akvo, poste mia orharulino mem 
admiros min kaj post la manĝo ni ordonos kanti al ni plurvoĉe tiun himnon al Apolono, kiun komponis Anthemios. Mi
mem diris iam: ne valoras pensi pri la morto, ĉar ĝi mem pensas pri ni, sen nia helpo. Admirinde tamen estus, se efektive 
ekzistus iaj Elizeaj kampoj, kaj sur ili la ombroj... Eunice 
venus iam al mi kaj ni vagus kune sur herbejoj, kovritaj de 
asfodeloj. Mi trovus ankaŭ societon pli bonan ol ĉi tie... Kiaj 
arlekenoj! kiaj artifikistoj, kia plebo abomena, sen gusto kaj 
poluro! Dek arbitroj de eleganteco ne ŝanĝus tiujn Trimalchionojn en decajn homojn. Je Persefono! mi havas ilin sufiĉe! 
Kaj li rimarkis kun miro, ke jam io dividis lin de tiuj homoj. 
Li konis ja ilin bone kaj sciis antaŭe, kion pensi pri ili, nun 
tamen ili ŝajnis al li pli malproksimaj kaj pli malestimindaj ol 
ordinare. Vere li havis ilin sufiĉe. 
Sed poste li komencis konsideri sian situacion. Dank' al sia 
penetremo li komprenis, ke la pereo ne tuj lin minacas. Nero 
profitis ja la konvenan momenton por eldiri kelkajn belajn, 
noblajn vortojn pri amikeco, pri pardono, kaj certagrade ligis 
per ili siajn manojn. Li devos nun serĉi pretekston, kaj antaŭ 
ol li ĝin trovos, povas pasi multe da tempo. Antaŭ ĉio li aran- 
ĝos cirkludon kun kristanoj, - diris al si Petronius, - nur 
poste li pensos pri mi, kaj se tiel estas, ne valoras fari al si 
zorgojn, nek ŝanĝi la vivmanieron. Pli proksima danĝero minacas Viniciuson. 
Kaj de tiu momento li pensis jam sole pri Vinicius, kiun li 
decidis savi. 
La sklavoj portis rapide la portilon meze de ruinoj, cindramasoj kaj kamentuboj, de kiuj estis ankoraŭ plenaj Carinae, 
sed li ordonis al ili kuri tutforte por atingi plej baldaŭ la hejmon. Vinicius, kies insula forbrulis, loĝis ĉe li kaj feliĉe estis 
hejme.
-Ĉu vi vidis hodiaŭ Ligian? - demandis Petronius, enirante. 
-Mi ĵus revenis de ŝi. 
-Aŭskultu, kion mi diros, kaj ne perdu la tempon por demandoj. Oni decidis hodiaŭ ĉe la cezaro atribui al la kristanoj 
la bruligon de Romo. Minacas ilin persekutado kaj torturoj. 
Oni ilin ĉasos en plej proksimaj momentoj. Prenu Ligian kaj 
forkuru senprokraste, eĉ trans Alpojn aŭ en Afrikon. Kaj rapidu, ĉar de Palatino pli proksime estas al Transtibro ol de ĉi 
tie! 
Vinicius estis efektive tro bona soldato por perdi la tempon 
por superfluaj demandoj. Li aŭskultis kun brovoj kuntiritaj, 
kun vizaĝo atenta kaj severa, sed sen teruro. Videble la unua 
sento, kiu vekiĝis en lia naturo kontraŭ danĝero, estis la preteco al batalo kaj kontraŭstaro. 
-Mi iras, - li diris. 
-Unu vorton pli: prenu sakon da oro, prenu armilon kaj 
aron de viaj sklavoj-kristanoj. Se bezonate - kaptu ŝin atake! 
Vinicius jam estis en la pordo de la atrium. 
-Sendu al mi sciigon per sklavo, - vokis Petronius post la 
foriranto. 
Kaj, restinte sola, li komencis paŝi laŭlonge de la kolonoj, 
ornamantaj la atrium, pensante pri tio, kio okazos. Li sciis, ke 
Ligia kaj Linus revenis jam post la brulo en sian antaŭan loĝejon, kiu, same kiel pliparto de Transtibro, evitis pereon, kaj tio 
estis malfavora cirkonstanco, ĉar alie ne estus facile trovi ilin 
en la amasoj. Li esperis tamen, ke neniu scias sur Palatino, kie 
ili loĝas, kaj sekve ke Vinicius antaŭos la pretorianojn. Venis 
al li ankaŭ la ideo, ke Tigellinus, volante elĉasi unufoje kiel
eble plej multajn kristanojn, devas streĉi la reton tra tuta Romo, tio estas dividi la pretorianojn en malgrandajn grupojn. 
Se oni sendos ne pli ol dek homojn por ŝin kapti, - li pensis, 
- la liga titano mem rompos al ili la ostojn, des pli certe, se 
helpos lin Vinicius. Kaj pensante pri tio, li rekuraĝiĝis. Kontraŭstari armite la pretorianojn signifis, vere, preskaŭ la 
samon kiel komenci militon kontraŭ la cezaro. Petronius sciis 
ankaŭ, ke se Vinicius savos sin de la venĝo de Nero, tiu venĝo 
povos fali sur lin, sed li nemulte zorgis pri tio. Kontraŭe, la 
penso, ke li konfuzos la planojn al Nero kaj Tigellinus, gajigis lin. Li decidis avari por tio nek monon, nek homojn, kaj 
ĉar Paŭlo el Tarso konvertis jam en Antiumo plimulton de liaj 
sklavoj, li povis esti certa, ke en la defendo de kristanino li 
povas fidi ilian pretecon kaj oferemon. 
La eniro de Eunice interrompis lian meditadon. Je ŝia vido 
ĉiuj liaj embarasoj kaj zorgoj malaperis for. Li forgesis la cezaron, la malfavoron, kiu lin trafis, la malnoblajn aŭgustanojn, la persekutadon, minacantan al la kristanoj, Viniciuson 
kaj Ligian, kaj rigardis sole ŝin per okuloj de estetikulo, kiu 
adoras belan formon, kaj de amanto, al kiu el tiu formo spiras amo. Ŝi, vestita per travidebla Coa vestis, el sub kiu trabrilis ŝia roza korpo, estis efektive belega kiel diino. Sentante sin 
krom tio adorata kaj amante lin per la tuta animo, ĉiam avida je liaj karesoj, ŝi komencis flami de ĝojo, kvazaŭ ne konkubino ŝi estus, sed senkulpa knabino. 
-Kion vi diros, Ĥarito? - demandis Petronius, etendante al ŝi la brakojn. 
Kaj ŝi, klinante al li sian oran kapon, respondis: 
-Sinjoro, venis Anthemios kun kantistoj kaj demandas, ĉu 
vi volos aŭskulti lin hodiaŭ?
-Li atendu. Li kantos al ni dum la tagmanĝo sian himnon 
al Apolono. Ĉirkaŭe estas ankoraŭ ruino kaj cindroj, kaj ni 
aŭskultos himnon al Apolono! Je la boskoj de Pafoso! kiam mi 
vidas vin en tiu ĉi Coa vestis, ŝajnas al mi, ke Afrodito vualis 
sin per ĉielteksaĵo kaj staras antaŭ mi. 
-Ho sinjoro! - diris Eunice. 
-Venu ĉi tien, Eunice, metu la brakojn ĉirkaŭ mian kolon 
kaj donu al mi vian buŝon. Ĉu vi min amas? 
-Mi ne pli amus Zeŭson. 
Dirinte tion, ŝi alpremis la buŝon al lia buŝo, tremante pro 
feliĉo en liaj brakoj. 
Sed post momento Petronius diris: 
-Kaj se ni devus disiĝi? 
Eunice rigardis kun subita timo en liajn okulojn: 
-Kion vi diras, sinjoro?... 
-Ne timu!... Ĉar vidu, kiu scias, ĉu mi ne devos iri malproksiman vojaĝon... 
-Kunprenu min... 
Sed Petronius ŝangis subite la temon de la interparolo kaj 
demandis: 
-Diru al mi, ĉu sur la ĝardenaj herbejoj estas asfodeloj? 
-En la ĝardeno la cipresoj kaj la herbejoj flaviĝis de la brulo, forfalis la folioj de la mirtoj kaj la tuta ĝardeno aspektas 
kvazaŭ mortinta. 
-La tuta Romo aspektas kvazaŭ mortinta, kaj baldaŭ ĝi estos vera tombejo. Ĉu vi scias, ke estas eldonota edikto kontraŭ la kristanoj kaj komenciĝos persekutado, dum kiu pereos 
miloj da homoj? 
-Pro kio oni ilin punos, sinjoro? Ili estas homoj bonaj kaj 
trankvilaj.
-Ĝuste pro tio. 
-Ni do veturu marborden. Viaj diaj okuloj ne ŝatas rigardi 
sangon. 
-Bone, sed dume mi devas bani min. Venu en la elaeothesium ŝmiri miajn brakojn. Je la zono de Cypria! neniam ankoraŭ vi ŝajnis al mi tiel belega. Mi ordonos fari por vi bankuvon en la formo de konko, kaj vi estos en ĝi kiel multekosta 
perlo... Venu, Orhara. 
Li foriris, kaj horon poste kun rozkronoj sur la kapoj, kun 
nebulvualitaj okuloj ili kuŝiĝis antaŭ tablo kovrita per oraj 
manĝiloj. Servis ilin knabetoj alivestitaj kiel amoroj kaj ili, 
trinkante glutojn da vino el pokaloj, ĉirkaŭvolvitaj per hedero, aŭskultis himnon al Apolono, kantatan ĉe la sono de harpoj sub la direkto de Anthemios. Kion povis por ili signifi, ke 
ĉirkaŭ la domo etendis sin supren el ruinoj kamentuboj de 
domoj, ke ventblovoj disportis la cindrojn de Romo. Ili sentis sin feliĉaj kaj pensis nur pri la amo, kiu ŝanĝis ilian vivon 
kvazaŭ en dian sonĝon. 
Sed, antaŭ ol la himno estis finita, eniris en la manĝejon la 
estro de la atrium 
-Sinjoro, - diris li per voĉo, en kiu vibris maltrankvilo, - 
centuriestro kun taĉmento da pretorianoj staras antaŭ la pordego kaj laŭ ordono de la cezaro deziras paroli kun vi. 
La kantado kaj la sonoj de la harpoj ĉesis. Maltrankvilo 
posedis ĉiujn ĉeestantojn, ĉar la cezaro en la rilatoj kun siaj 
amikoj ne uzis ordinare pretorianojn kaj ilia alveno en tiu 
tempo anoncis nenion bonan. Petronius sola ne montris eĉ 
plej etan emocion kaj diris, kiel parolas homo tedata de sen- 
ĉesaj alvokoj: 
-Oni povus lasi min trankvile tagmanĝi.
Poste li turnis sin al la atriensis: 
-Li eniru. 
La sklavo malaperis post la kurteno; momenton poste 
aŭdigis pezaj paŝoj kaj en la triclinium eniris centestro Aper, 
konata al Petronius, komplete armita, kun fera kasko sur la 
kapo. 
-Nobla sinjoro, - li diris, - jen letero de la cezaro. 
Petronius etendis maldiligente sian blankan manon, prenis la tabuletojn kaj, ĵetinte al ili rigardon, transdonis ilin kun 
plena trankvilo al Eunice. 
-La cezaro legos hodiaŭ vespere novan kanton el Troica, 
- li diris, - kaj invitas min, ke mi venu. 
-Estas al mi ordonite nur transdoni la leteron, - diris la 
centestro. 
-Jes. Ne estos respondo. Sed eble vi, centestro, sidiĝos kun 
ni por momento kaj trinkos pokalon da vino? 
-Dankon al vi, nobla sinjoro, Pokalon da vino mi volonte trinkos je via sano, sed sidiĝi mi ne povas, ĉar mi estas en 
servo. 
-Kial oni transdonis la leteron al vi, anstataŭ sendi ĝin 
pere de sklavo? 
-Mi ne scias, sinjoro. Eble tial, ke oni min sendis samdirekten en alia afero. 
-Mi scias, - diris Petronius, - kontraŭ la kristanoj. 
-Jes, sinjoro. 
-Ĉu oni komencis la kaptadon antaŭ longe? 
-Kelkajn taĉmentojn oni sendis Transtibron jam antaŭ la 
tagmezo. 
Dirinte tion, la centuriestro verŝis el la pokalo iom da vino 
honore al Marso, poste eltrinkis ĝin kaj diris:
-Donu al vi la dioj, kion vi volas, sinjoro. 
-Prenu ankaŭ tiun ĉi pokalon, - diris Petronius. 
Poste li donis signon al Anthemios, ke li finu la himnon al 
Apolono. 
-La Kuprobarba komencas mokludi kun mi kaj kun Vinicius, - li diris al si mem, kiam la harpoj sonis denove. - Mi 
divenas lian intencon! Li volis min teruri, sendante la inviton 
pere de centuriestro. Oni demandos vespere la centestron, 
kiel mi lin akceptis Ne, vi ne ĝojos tro multe, malica kaj kruela pupaĉo. Mi scias, ke la ofendon vi ne forgesos, ke mi ne 
evitos pereon, se vi tamen pensas, ke mi rigardos petege en 
viajn okulojn, ke vi vidos sur mia vizaĝo timon kaj humilecon, 
vi eraras. 
-La cezaro skribas: "Venu, se vi deziras", - diris Eunice, 
- ĉu vi iros? 
-Mi estas en bonega humoro kaj mi povas aŭskulti liajn 
versaĵojn, do mi iros, des pli, ke Vinicius ne povas iri. 
Efektive, post la tagmanĝo kaj post la ordinara promeno li 
konfidis sin en la manojn de sklavinoj frizantaj la harojn, kaj 
de sklavinoj ondigantaj la faldojn. Horon poste, bela kiel dio, 
li ordonis porti sin sur Palatinon. La horo estis malfrua, la 
vespero varma, la luno brilis tiel lume, ke la lampadarii, irantaj antaŭ la portilo, estingis la torĉojn. Sur la stratoj kaj meze 
de la rubamasoj vagis aroj da homoj duonebriaj de vino, vestitaj per hedero kaj lonicero, portantaj en la manoj branĉetojn 
de mirto kaj laŭro, kiujn al ili havigis la cezaraj ĝardenoj. 
Abundo da greno kaj espero de cirkoludoj plenigis per ĝojo 
la homajn korojn. Kelkloke oni kantis kantojn, florantajn la 
"dian nokton" kaj amon; kelkloke oni dancis ĉe la lunlumo; 
kelkfoje la sklavoj devis voki pri loko por la portilo de la "nobla Petronius", kaj tiam la amaso disŝovis sin, voĉante kriojn 
honore al sia favorato. 
Li dume pensis pri Vinicius kaj miris, ke li ricevis de li nenian sciigon. Li estis epikurano kaj egoisto, tamen, rilatante 
jen kun Paŭlo el Tarso, jen kun Vinicius, kaj aŭdante ĉiutage 
pri la kristanoj, li iom aliiĝis, kvankam li mem tion ne sciis. 
Blovis al li de ili ia vento, kiu ĵetis en lian animon nekonatajn 
semojn. Ekster la propra persono komencis lin interesi aliaj 
homoj, al Vinicius li havis cetere ĉiam amon, ĉar ankoraŭ en 
sia infaneco li tre amis lian patrinon, sian fratinon, kaj nun, 
preninte parton en liaj aferoj, li rigardis ilin ankaŭ kun tia 
intereso, kvazaŭ li rigardus ian tragedion. 
Li ne perdis la esperon, ke Vinicius antaŭvenis la pretorianojn kaj forkuris kun Ligia, aŭ eventuale, ke li rekaptis lin 
atake. Sed li preferus havi certecon, ĉar li antaŭvidis, ke eble 
li devos respondi diversajn demandojn, al kiuj li preferus esti 
preparita. 
Haltinte antaŭ la domo de Tiberius, li eliris el la portilo kaj 
post momento eniris en la atrium, jam plena de aŭgustanoj. 
La hieraŭaj amikoj, kvankam mirigis ilin, ke li estis invitita, 
forŝovis sin ankoraŭ de li, sed li paŝis meze de ili, belega, en 
maniero facila, senzorga kaj kun tia certeco, kvazaŭ li mem 
povus disponi favorojn. Kelkaj do, vidante lin, maltrankviliĝis 
en la animo, ĉu ne estis tro frue montri al li indiferentecon. 
La cezaro ŝajnigis tamen, ke li ne vidas Petroniuson kaj ne 
respondis al lia saluto, ŝajnigante sin okupita per interparolo. Aliflanke proksimiĝis al li Tigellinus kaj diris: 
-Bonan vesperon, arbitro de eleganteco. Ĉu ĉiam ankoraŭ 
vi asertas, ke ne la kristanoj bruligis Romon?
Petronius movis la ŝultrojn kaj, frapetante lin sur la skapolon kiel liberigiton, respondis: 
-Vi scias same bone kiel mi, kion opinii pri tio. 
-Mi ne kuraĝas kompari min kun via saĝeco. 
-Kaj vi estas parte prava, ĉar en tiu okazo, kiam la cezaro 
legos nun al ni novan kanton el Troica, vi devus, anstataŭ krii 
kiel pavo, eldiri ian sensencan frazon. 
Tigellinus mordis la lipojn. Li ne estis tre kontenta, ke la 
cezaro decidis deklami hodiaŭ novan kanton, ĉar tio prezentis kampon, sur kiu li ne povis konkuri kun Petronius. Efektive, dum la deklamado Nero malgraŭvole, pro la malnova 
kutimo, turnis la okulojn al Petronius, zorge atentante, kion 
li legos en lia vizaĝo. Kaj tiu ĉi aŭskultis, levante iafoje la brovojn, iafoje kapjesante, iafoje streĉante la atenton, kvazaŭ li 
volus kontroli, ĉu li bone aŭdis. Kaj poste li aŭ laŭdis, aŭ kritikis, postulante korektojn aŭ poluron de kelkaj versoj. Nero 
mem sentis, ke aliaj en troigitaj laŭdoj celas nur la propran 
bonon, dum li nur sola okupas sin per la poezio por la poezio mem, li sola estas kompetenta, kaj se li ion laŭdas, oni 
povas esti certa, ke la versoj meritas laŭdon. Kaj iom post iom 
li komencis paroli kun li, diskuti, kaj fine, kiam Petronius esprimis dubon pri trafeco de iu parolturno, la cezaro diris al li: 
-Vi vidos en la lasta kanto, kial mi ĝin uzis. 
-Ha! - pensis Petronius, - do mi ĝisvivos la lastan kanton. 
Kaj pluraj, aŭdinte tion, diris al si mem: 
-Ve al mi! Petronius, havante lasitan tempon, povas reakiri la favoron kaj faligi eĉ Tigellinuson. 
Kaj denove oni komencis proksimiĝi al li. Sed la fino de la 
vespero estis malpli feliĉa, ĉar la cezaro en la momento, kiam
Petronius lin adiaŭis, demandis subite kun kuntiritaj palpebroj kaj kun vizaĝo kaj malica kaj ĝojplena: 
-Kaj kial Vinicius ne venis? 
Se Petronius estus certa, ke Vinicius kaj Ligia jam estas 
ekster la urbaj pordegoj; li dirus: "Li edzigis laŭ via permeso 
kaj forveturis". Sed, vidante strangan rideton de Nero, li diris: 
-Via invito, ho dia, ne trovis lin hejme. 
-Diru al li, ke mi plezure lin vidos, - respondis Nero, - 
kaj diru al li en mia nomo, ke li ne preterlasu la cirkoludojn, 
en kiuj partoprenos kristanoj. 
Petroniuson maltrankviligis tiuj vortoj, ĉar ŝajnis al li, ke ili 
rilatas rekte al Ligia. Enirinte la portilon, li ordonis porti sin 
hejmen eĉ pli rapide ol matene. Ĝi ne estis tamen facila afero. Antaŭ la domo de Tiberius staris amaso densa kaj brua, 
ebria kiel antaŭe, tamen ne kantanta, ne dancanta, sed kvazaŭ agitita. De malproksime aŭdiĝis iaj krioj, kiujn Petronius 
komence ne povis kompreni, sed kiuj potenciĝis, kreskis kaj 
fine ŝanĝis sin en unu sovaĝan muĝon: 
-La kristanojn al leonoj!! 
La brilaj portiloj de la korteganoj movis sin antaŭen meze 
de la hurlanta amaso. El la fundoj de bruligitaj stratoj alkuris ĉiam novaj aroj, kiuj, aŭdinte la krion, komencis ĝin ripeti. 
Oni transdonis el buŝo al buŝo la famon, ke la kaptado daŭras 
jam de la tagmezo, ke oni kaptis jam multegajn brulmetintojn, kaj baldaŭ sur ĉiuj nove skizitaj kaj malnovaj stratoj, en 
malvastejoj, falintaj en rubojn, ĉirkaŭ Palatino, sur ĉiuj montetoj kaj en ĉiuj ĝardenoj, tra tuta larĝa kaj longa Romo sonis krioj ĉiam pli furiozaj: 
-La kristanojn al leonoj!!
-Brutaro, - ripetis Petronius, - popolo inda je la cezaro! 
Kaj li komencis pensi, ke tia mondo, bazita sur perforto, 
sur krueleco, pri kiu eĉ barbaroj havis nenian imagon, sur 
krimoj kaj sur furioza diboĉado, ne povas tamen daŭri. Romo 
estis estro de la mondo, sed ankaŭ absceso de la mondo. Spiris de ĝi kadavra odoro. Sur la putran vivon estis falanta la 
ombro de morto. Ofte oni parolis pri tio eĉ inter la aŭgustanoj, sed antaŭ la okuloj de Petronius neniam pli klare staris 
tiu vero, ke tiu florkronita ĉaro, sur kiu staras kiel triumfanto, Romo, trenante post si katenitan araĉon de nacioj, iras al 
abismo. La vivo de la mondreganta urbego ŝajnis al li ia arlekena procesio kaj ia orgio, kiu tamen devas finiĝi. 
Li komprenis nun, ke sole la kristanoj havas iajn novajn 
bazojn de la vivo, sed li kredis, ke el la kristanoj restos baldaŭ 
neniu. Kaj tiam? 
La arlekena procesio iros pluen sub la komando de Nero, 
kaj se Nero pasos, troviĝos iu alia, same aŭ pli malbona, ĉar 
kun tia popolo kaj tiaj patricioj estas neniaj kaŭzoj, ke troviĝu 
iu pli inda. Estos nova orgio, kaj krome ĉiam pli malnobla kaj 
pli abomena. 
Kaj orgio ne povas daŭri eterne; oni devas post ĝi iri dormi, simple pro nura laceco. 
Pensante pri tio Petronius mem sentis sin treege laca. Ĉu 
valoras vivi, kaj plie, vivi en necerteco pri la morgaŭa tago nur 
por rigardi similan ordon de la mondo? La genio de morto ne 
estas ja malpli bela ol la genio de dormo, kaj ankaŭ li havas 
flugilojn ĉe la brakoj. 
La portilo haltis antaŭ la pordo de la domo, kiun la gardema pordisto tuj malfermis. 
-Ĉu la nobla Vinicius revenis? - demandis lin Petronius.
-Antaŭ momento, sinjoro, - respondis la sklavo. 
-Sekve li ŝin ne rekaptis! - pensis Petronius. 
Kaj, deĵetinte la togon, li enkuris en la atrium. Vinicius sidis sur tripiedo, kun kapo mallevita preskaŭ ĝis la genuoj kaj 
kun manoj sur la kapo, sed je la bruo de la paŝoj li levis sian 
ŝtonsimilan vizaĝon, en kiu nur la okuloj febre brilis. 
-Vi venis tro malfrue? - demandis Petronius. 
-Jes. Oni malliberigis ŝin antaŭtagmeze. 
Sekvis momento de silento. 
-Ĉu vi vidis ŝin? 
-Jes. 
-Kie ŝi estas? 
-En la Mamertina malliberejo. 
Petronius ektremis kaj komencis rigardi Viniciuson per demandaj okuloj. 
Tiu komprenis. 
-Ne! - li diris. - Oni ne metis ŝin en Tulianum1, nek en 
la mezan malliberejon. Mi subaĉetis la gardiston, ke li cedu 
al ŝi sian ĉambreton. Ursus kuŝiĝis ĉe la sojlo kaj gardas ŝin. 
-Kial Ursus ne defendis ŝin? 
-Oni sendis kvindek pretorianojn. Cetere Linus malpermesis al li. 
-Kaj Linus? 
-Linus estas mortanta. Tial oni lin ne prenis. 
-Kion vi intencas? 
-Savi ŝin aŭ morti kun ŝi. Mi ankaŭ kredas je Kristo. 
Vinicius parolis ŝajne trankvile, sed en lia voĉo estis io tiel 
korŝira, ke la koro de Petronius tremis de sincera kompato. 
1 La plej malalta parto de la malliberejo, kuŝanta tute sub la tero, kun 
unu sola malfermaĵo en la plafono. Tie mortis pro malsato Jugurtha.
-Mi vin komprenas, - li diris, - sed kiel vi volas ŝin savi? 
-Mi subaĉetis la gardistojn, unue por sekurigi ŝin de ofendoj, kaj due, ke ili ne malhelpu ŝian forkuron. 
-Kiam ĝi devas okazi? 
-Ili respondis, ke ili ne povas transdoni ŝin al mi senprokraste, ĉar ili timas la respondecon. Kiam la malliberejoj pleniĝos per amasoj da homoj kaj kiam oni perdos la kalkulon 
de la malliberuloj, tiam ili redonos ŝin al mi. Sed tio estas lasta 
rimedo. Antaŭe vi savu ŝin kaj min! Vi estas amiko de la cezaro. Li mem donis al mi Ligian. Iru al li kaj savu min! 
Petronius, anstataŭ respondi, vokis sklavon kaj, ordoninte al li alporti du malhelajn mantelojn kaj du glavojn, turnis 
sin al Vinicius. 
-Envoje mi rakontos al vi, - li diris. - Dume prenu mantelon, prenu armilon kaj ni iru en la malliberejon. Tie donu 
al la gardistoj cent mil sestercojn, donu sumon duoblan aŭ 
kvinoblan, ke ili nur ellasu Ligian senprokraste. Alie estos tro 
malfrue. 
-Ni iru, - diris Vinicius. 
Kaj post momento ambaŭ trovigis sur la strato. 
-Kaj nun aŭskultu min, - diris Petronius. - Mi ne volis 
perdi tempon. Mi estas de hodiaŭ en malfavoro. Mia propra 
vivo kvazaŭ pendas sur hareto kaj tial mi povas nenion efiki 
ĉe la cezaro. Pli malbone eĉ! Mi estas certa, ke li agus kontraŭ 
mia peto. Se tiel ne estus, ĉu mi konsilus al vi, ke vi forkuru 
kun Ligia aŭ rekaptu ŝin? En tiu okazo, se vi sukcesus forkuri, 
la kolero de la cezaro direktus sin kontraŭ mi. Sed pli verŝajne 
li farus hodiaŭ ion laŭ via peto ol laŭ mia. Ne kalkulu tamen 
ankaŭ je tio. Eligu ŝin el la malliberejo kaj forkuru! Nenio pli 
restas al vi. Kiam tio ne sukcesos, venos la vico por aliaj rimedoj. Dume sciu, ke oni malliberigis Ligian ne nur pro la kredo je Kristo. Ŝin kaj vin persekutas la kolero de Poppaea. Ĉu 
vi memoras, ke vi ofendis la aŭgustinon kaj ke vi rifuzis ŝian 
amon? Ŝi scias, ke vi rifuzis ĝin pro Ligia, kiun eĉ sen tiu kaŭ- 
zo ŝi malamis de la unua rigardo. Ŝi ja penis jam antaŭe pereigi Ligian, atribuante al ŝiaj sorĉoj la morton de sia infano. En 
tio, kio okazis, estas la mano de Poppaea! Per kio vi povas klarigi, ke Ligia estis malliberigita unua? Kiu povis montri la domon de Linus? Mi diras al vi, ke oni spionis ŝin jam delonge! 
Mi scias, ke mi disŝiras vian animon kaj senigas vin de la lastaj esperoj, sed mi tion diras al vi tial, ke se vi ŝin ne liberigos, 
antaŭ ol venos al ili la ideo, ke vi tion provos, tiam vi ambaŭ 
pereos. 
-Jes! Mi komprenas! - respondis Vinicius. 
La stratoj pro la malfrua horo estis malplenaj, tamen la 
pluan interparolon rompis al ili de kontraŭe iranta ebria gladiatoro, kiu ŝanceliĝis sur Petroniuson tiel, ke li apogis sin per 
la mano sur lian ŝultron, ĉirkaŭblovante lian vizaĝon per vinsaturita spiro kaj kriante per raŭka voĉo: 
-La kristanojn al leonoj! 
-Mirmilono, - diris trankvile Petronius, - akceptu bonan konsilon kaj iru vian vojon. 
Tiam la ebriulo kaptis subite lian ŝultron ankaŭ per la alia 
mano: 
-Kriu kune kun mi, aŭ mi rompos al vi la nukon: la kristanojn al leonoj! 
Sed la nervoj de Petronius havis jam sufiĉe de tiuj krioj. De 
la momento de la eliro el Palatino ili sufokis lin kiel inkubo, 
kaj ŝiris liajn orelojn, do, kiam li vidis krome super si levitan
pugnon de la grandegulo, elĉerpiĝis la mezuro de lia pacienco. 
-Amiko, - li diris, - vi odoras vinon kaj malhelpas al mi. 
Kaj tiel parolante, li enbatis en lian bruston ĝis la tenilo 
mallongan glavon, per kiu li armis sin, elirante el la domo, 
poste, preninte Viniciuson sub la brakon, li diris plu, kvazaŭ 
nenio estus okazinta: 
-La cezaro diris al mi hodiaŭ: "Diru en mia nomo al Vinicius, ke li ne preterlasu la cirkoludojn, en kiuj partoprenos 
kristanoj." Ĉu vi komprenas, kion ĝi signifas? Oni volas fari 
al si spektaklon el via doloro. Ĝi estas afero decidita. Eble tial 
oni malliberigis ĝis nun nek vin, nek min. Se vi ne sukcesos 
ŝin tuj eligi, tiam... mi ne scias!... Eble Acte propetos por vi, 
sed ĉu ŝi ion efikos?... Viaj siciliaj posedaĵoj povus ankaŭ eksciti la avidon de Tigellinus. Provu! 
-Mi donos al li ĉion, kion mi posedas, - respondis Vinicius. 
De Carinae al Forumo ne estis tre malproksime, baldaŭ do 
ili alvenis. La nokto komencis jam paliĝi kaj la muroj de la 
kastelo estis jam klare videblaj en la ombro. 
Subite, kiam ili flankiĝis al la Mamertina malliberejo, Petronius haltis kaj diris: 
-Pretorianoj!... Tro malfrue! 
La malliberejon ĉirkaŭis efektive duobla vico da soldatoj. 
La krepusko arĝente koloris iliajn ferajn kaskojn kaj la akra- 
ĵojn de la lancoj. 
La vizaĝo de Vinicius iĝis paĵa kiel marmoro. 
-Ni iru, - li diris. 
Post momento ili ekstaris antaŭ la vico. Petronius, kiu, 
dotita de neordinara memoro, konis ne nur la ĉefulojn, sed
preskaŭ ĉiujn soldatojn de la pretorio, rimarkis tuj kohortestron konatan al si kaj faris al li signon. 
-Jen kio, Niger? - li diris, - ĉu oni ordonis al vi gardi la 
malliberejon? 
-Jes, nobla Petronius. La prefekto timis, ke oni povus provi rekapti la brulmetintojn. 
-Ĉu estas al vi ordonite neniun enlasi? - demandis Vinicius. 
-Ne, sinjoro. Konatoj vizitos la malliberulojn kaj tiel ni 
kaptos pli da kristanoj. 
-Sekve enlasu min, - diris Vinicius. 
Kaj, preminte la manon al Petronius, li diris al li: 
-Vidiĝu kun Acte, kaj mi venos por ekscii, kian respondon 
ŝi donis al vi. 
-Venu, - respondis Petronius. 
En la sama momento sub la tero kaj trans la dikaj muroj 
aŭdigis kantado. La kanto, komence malklara kaj obtuza, kreskis ĉiam pli. Voĉoj viraj, virinaj kaj infanaj ligis sin en unu 
harmonian ĥoron. La tuta malliberejo komencis en la silento de la krepusko kanti kiel harpo. Sed tio ne estis voĉoj de 
plendo, nek de malespero. Kontraŭe, sonis en ili ĝojo kaj triumfo. 
La soldatoj rigardis sin reciproke kun miro. Sur la ĉielo 
aperis la unuaj oraj kaj rozaj briloj de la tagiĝo.
ĈAPITRO LII 
La krio: "La kristanojn al leonoj!" sonis senĉese en ĉiu 
kvartaloj de la urbo. En la unua momento ne nur neniu 
dubis, ke ili estas la veraj kaŭzintoj de la malfeliĉo, sed neniu 
volis eĉ dubi, ĉar ilia puno devis prezenti grandiozan amuzon 
por la popolo. Sed disvastiĝis la kredo, ke la malfeliĉo ne alprenus tiel teruran amplekson sen kolero de la dioj, oni ordonis do fari en la temploj piacula, t. e. purigajn oferojn. Laŭ 
la inspiro de la Sibilaj libroj la senato aranĝis solenaĵojn kaj 
publikajn preĝojn al Vulkano, Cereso kaj Prozerpino. Matronoj faris oferojn al Junono; en granda procesio ili iris al la 
marbordo por ĉerpi iom da akvo kaj ŝprucigi ĝin sur la statuon de la diino. Edziniĝintaj virinoj preparis festenojn por la 
dioj1 kaj pasigis la noktojn maldorme. La tuta Romo puriĝis 
de pekoj, faris oferdonojn kaj petis pardonon de la Senmortuloj. Kaj dume meze de la ruinoj oni vojskizis novajn stratojn. Tie kaj ie oni metis jam la fundamentojn de novaj, grandiozaj domoj, palacoj kaj temploj. Antaŭ ĉio tamen oni konstruis kun senekzempla rapideco grandegajn lignajn amfiteatrojn, kie devis morti la kristanoj. Tuj post la interkonsilo en 
la domo de Tiberius oni sendis al la prokonsuloj la ordonojn, 
ke ili havigu sovaĝajn bestojn. Tigellinus malplenigis la bestejojn de ĉiuj italaj urboj, ne esceptante la malpli grandajn. 
En Afriko oni aranĝis laŭ lia ordono grandegan ĉason, en kiu 
1 Selisteria aŭ Lectisteria.
devis partopreni la tuta loka loĝantaro. Oni venigis elefantojn 
kaj tigrojn el Azio, krokodilojn kaj hipopotamojn el Nilo, leonojn el Atlaso, lupojn kaj ursojn el Pireneoj, furiozajn hundojn el Hibernio, hundojn, molosojn el Epiro, bubalojn kaj 
grandegajn timindajn urojn el Germanujo. Pro la nombro de 
malliberigitoj la cirkoludoj devis per sia amplekso superi ĉion, 
kion oni vidis ĝis nun. La cezaro deziris dronigi la memoron 
pri la brulo en sango kaj ebriigi per ĝi Romon, neniam do iu 
sangoverŝado promesis esti pli brila. 
La ĝojekscitita popolo helpis al la vigiloj kaj pretorianoj 
kapti la kristanojn. Tio ne estis afero malfacila, ĉar tutaj iliaj 
aroj, tendostarantaj ankoraŭ kune kun la aliaj loĝantoj meze 
de la ĝardenoj, laŭte konfesis sian kredon. Kiam oni ilin ĉirkaŭis, ili surgenuiĝis kaj, kantante kantojn, lasis sin forkapti 
sen ia kontraŭstaro. Sed ilia pacienco grandigis nur la koleron de la popolo, kiu, ne komprenante ĝian kialon, atribuis 
ĝin al ilia ŝtonkoreco kaj krimobstineco. Furiozo ekregis la 
persekutantojn. Okazis iafoje, ke la amaso rabis kristanojn el 
la manoj de soldatoj kaj disŝiris ilin per la propraj manoj; virinojn oni trenis je la haroj en malliberejojn; al infanoj oni 
frakasis la kapojn kontraŭ ŝtonoj. Miloj da homoj tage kaj 
nokte trakuris hurlante la stratojn. Oni serĉis novajn viktimojn inter ruinoj, en kamenoj kaj en keloj. Antaŭ la malliberejoj, ĉe fajroj, ĉirkaŭ bareloj kun vino, oni dancis bakĥajn 
dancojn. Vespere oni aŭskultis kun ravekscito tondrosimilajn 
muĝojn, kiuj sonis tra la tuta urbo. La malliberejoj estis plenegaj de miloj da homoj. kaj ĉiutage ankoraŭ la stratamaso 
kaj la pretorianoj alpelis novajn viktimojn. Kompato estingiĝis. Ŝajnis, ke la homoj forgesis paroli kaj en sovaĝa frenezo memoris nur unu solan krion: "la kristanojn al leonoj!"
Venis strange varmegaj tagoj kaj noktoj tiel sufokaj, kiaj estis neniam antaŭe: la aero mem estis kvazaŭ saturita per furiozo, sango kaj krimo. 
Kaj al tiu plenplena mezuro da kruelaĵoj konformis same 
plenplena mezuro da avido je martireco. La konfesantoj de 
Kristo iris memvole al morto kaj eĉ serĉis ĝin, ĝis ilin retenis 
severaj ordonoj de la ĉefoj. Laŭ ilia instrukcio oni komencis 
kunveni nur ekster la urbo, en subterejoj ĉe la vojo Appia kaj 
en apudurbaj vinberejoj, apartenantaj al patricioj-kristanoj, 
el kiuj neniu estis ĝis nun malliberigita. Sur Palatino oni sciis 
delonge, ke al la konfesantoj de Kristo apartenas Flavius, kaj 
Domitilla, kaj Pomponia Graecina, kaj Cornelius Pudens, kaj 
Vinicius; la cezaro mem timis tamen, ke la popolo ne lasos al 
si kredigi, ke tiaj homoj bruligis Romon, kaj ĉar oni celis antaŭ ĉio konvinki la popolon, tial la punon kaj venĝon oni prokrastis ĝis postaj tagoj. Aliaj kredis, ke tiujn patriciojn savis la 
influo de Acte. La supozo estis malprava. Petronius, disiĝinte 
kun Vinicius, iris, vere, al Acte por peti ŝian helpon por Ligia, 
sed ŝi povis al li oferi sole larmojn, ĉar ŝi vivis en forgeso kaj 
doloro, nur tiom tolerata, kiom ŝi kaŝis sin de Poppaea kaj de 
la cezaro. 
Ŝi vizitis tamen Ligian en la malliberejo, portis al ŝi vestojn 
kaj nutraĵon, kaj antaŭ ĉio sekurigis ŝin des pli de ofendoj 
flanke de la jam cetere subaĉetitaj malliberejaj gardistoj. 
Petronius tamen, ne povante forgesi, ke sen lia interveno 
kaj la ideo forpreni Ligian el la domo de la Aulusoj la knabino nun verŝajne ne estus en malliberejo, kaj krome, volante 
venki en la ludo kontraŭ Tigellinus, ne ŝparis tempon, nek 
klopodojn. En la daŭro de kelkaj tagoj li parolis kun Seneca, 
kun Domitius Afer, kun Crispinilla, pere de kiu li volis atingi
Poppaean, kun Terpnos kaj Diodorus, kun la belega Pythagoras, fine kun Aliturus kaj Paris, al kiuj la cezaro ordinare nenion rifuzis. Kun la helpo de Chrysothemis, kiu estis nun 
amatino de Vatinius, li penis havigi al si eĉ lian helpon, malavarante al li kaj al la aliaj tiel promesojn kiel monon. 
Sed ĉiuj tiuj klopodoj restis senefikaj. Seneca, necerta pri 
la propra morgaŭo, komencis persvadi al li, ke la kristanoj, eĉ 
se ili ne bruligis Romon, devas esti ekstermitaj por ĝia bono. 
Unuvorte, li pravigis la venontan buĉadon per ŝtata racio. 
Terpnos kaj Diodorus prenis monon, sed faris repage nenion. 
Vatinius sciigis al la cezaro, ke oni penis lin subaĉeti, kaj nur 
la sola Aliturus, kiu, komence malamike agordita kontraŭ la 
kristanoj, nun kompatis ilin, kuraĝis paroli al la cezaro pri la 
malliberigita knabino kaj propeti por ŝi; li tamen ricevis nenion, krom la respondo: 
-Ĉu vi kredas, ke mi havas animon malpli grandan ol Brutus, kiu por la bono de Romo ne ŝparis la proprajn filojn? 
Kaj kiam li ripetis tiun respondon al Petronius, tiu diris: 
-Se li trovis la komparon kun Brutus, estas plu nenia rimedo. 
Li bedaŭris tamen Viniciuson kaj kaptis lin timo, ĉu li ne 
atencos la propran vivon. "Nun," - li diris al si, - "subtenas 
lin ankoraŭ la klopodoj, kiujn li faras por ŝin savi. Ŝia vido kaj 
la sufero mem, sed kiam ĉiuj rimedoj montriĝos vanaj kaj 
kiam estingiĝos la lasta fajrero de la espero, je Kastoro! li ne 
postvivos ŝin kaj ĵetos sin sur glavon". Petronius komprenis eĉ 
pli bone, ke oni povas tiel fini, ol ke oni povas tiel ami kaj tiel 
suferi. Dume Vinicius faris ankoraŭ ĉion, kion povis koncepti 
lia menso por savi Ligian. Li vizitis la aŭgustanojn kaj li, iam 
tiel fiera, petegis nun kiel almozon, ilian helpon. Pere de Vitelius li oferis al Tigellinus siajn siciliajn posedaĵojn kaj ĉion, 
kion la perfekto postulus. Tigellinus tamen, ne volante verŝajne inciti kontraŭ si la aŭgustinon, rifuzis. Iri al la cezaro mem, 
ĉirkaŭbraki liajn genuojn kaj petegi efikus nenion; Vinicius 
vere volis eĉ tion fari, sed Petronius, aŭdinte pri tiu intenco, 
demandis: 
-Kaj se li rifuzos al vi, se li respondos per ŝerco aŭ per 
malnobla minaco, kion vi faros? 
Je tio la trajtoj de Vinicius tordiĝis de doloro kaj furiozo, 
kaj el inter la kunpremitaj makzeloj komencis eliĝi grinco. 
-Jes! - diris Petronius, - tial mi ĝin malkonsilas. Vi baros ĉiujn vojojn de savo. 
Sed Vinicius regis sin kaj, ŝovante la manon sur la frunto, 
kovrita de malvarma ŝvito, diris: 
-Ne! ne! mi estas kristano! 
-Kaj vi forgesos tion, kiel vi forgesis antaŭ momento. Vi 
rajtas pereigi vin mem, sed ne ŝin. Memoru, kion suferis antaŭ la morto la filino de Sejanus. 
Parolante tiel, li ne estis tute sincera, ĉar li zorgis pli multe pri Vinicius ol pri Ligia. Li sciis tamen, ke neniel li detenos 
la junan tribunon de tiel danĝera paŝo, nur sole prezentante 
al li, ke ĝi povus rezultigi senrevokan pereon por Ligia. Cetere, li estis prava, ĉar sur Palatino oni antaŭvidis venon de la 
juna tribuno kaj entreprenis konformajn gardrimedojn. 
Tamen la sufero de Vinicius superis ĉion, kion la homaj 
fortoj povas elporti. De la momento, kiam Ligia estis malliberigita kaj kiam falis sur ŝin la brilo de venonta martireco, ne 
nur li amis ŝin centoble pli multe, sed komencis simple preskaŭ kulti ŝin en la animo kiel superhoman estaĵon. Kaj nun je 
la penso, ke tiun ĉi estaĵon, kaj amegatan kaj sanktan, li devas perdi, ke krom la morto povas trafi ŝin torturoj, pli teruraj ol la morto mem, la sango koagulis en liaj vejnoj, la animo ŝanĝis sin en ĝemon kaj konfuzigis lia menso. Iafoje ŝajnis al li, ke lian kranion plenigas flamanta fajro, kiu ĝin bruligos aŭ krevigos. Li ĉesis kompreni, kio okazas, li ĉesis kompreni, kial Kristo - tiu kompatema - tiu Dio - ne venas helpi siajn konfesantojn, kial la fulgokovritaj muroj de Palatino 
ne falegas en la teron, kaj kun ili Nero, la aŭgustanoj, la pretoria tendaro kaj tiu ĉi tuta urbo de krimoj. Li kredis, ke ne 
povas kaj ne rajtas esti alie, kaj ke ĉio tio, kion rigardas liaj 
okuloj, de kio rompiĝas lia animo kaj hurlas la koro, estas 
sonĝo. Sed la muĝado de la bestoj diris al li, ke ĝi estas realaĵo; la klakbruo de la hakiloj, sub kiuj kreskis arenoj, diris al 
li, ke ĝi estas realaĵo, kaj konfirmis tion la bojado de la popolo 
kaj la plenegaj malliberejoj. Tiam teruriĝis en li la kredo je 
Kristo, kaj tiu teruriĝo estis nova sufero, eble plej granda el 
ĉiuj. 
Dume Petronius diris al li: 
-Memoru, kion antaŭ la morto suferis la filino de Sejanus.
ĈAPITRO LIII 
Kaj ĉio montrigis vana. Vinicius humiliĝis tiagrade, ke li 
serĉis protekton ĉe liberigitoj kaj sklavoj, tiel de la cezaro 
kiel de Poppaea, superpagis iliajn vanajn promesojn, akiris al 
si iliajn favorojn per riĉaj donacoj. Li retrovis la unuan edzon 
de la aŭgustino, Rufiuson Crispinuson, kaj havigis al si lian leteron; li donacis sian palacon en Antiumo al ŝia unuaedziĝa 
filo, Rufius, sed li nur kolerigis per tio la cezaron, kiu malamegis la duonfilon. Per speciala kuriero li sendis leteron en 
Hispanujon al la dua edzo de Poppaea, Otho, oferante al li 
sian tutan havaĵon kaj sin mem - ĝis li rimarkis, ke li estas 
nur ludaĵo de homoj, kaj ke, se li ŝajnigus, ke la mallibereco 
de Ligia neniom lin tuŝas, li liberigus ŝin pli facile. 
La samon rimarkis ankaŭ Petronius. Dume fluis tago post 
tago. La amfiteatroj estis finitaj. Oni disdonis jam la tesserae t. 
e. enirsignojn por ludus matutinus. Sed ĉi foje la matena cirkoludo, pro la senekzempla amaso da viktimoj, devis longiĝi 
por tagoj, semajnoj kaj monatoj. Oni ne sciis plu, kie loki la 
kristanojn. La malliberejoj estis plenegaj kaj regis en ili febro. 
La puticuli, t. e. komunaj kavoj, kie oni enterigis sklavojn, komencis esti superplenaj. Naskiĝis timo, ke la malsanoj povus 
disvastiĝi, oni decidis do rapidi. 
Kaj ĉiuj tiuj famoj rebatis sin je la oreloj de Vinicius, estingante en li la lastajn trabrilojn de la espero. Dum li havis tempon, li povis fari al si iluziojn, ke li eble ankoraŭ ion atingos,
sed nun eĉ tempo plu ne estis. La cirkoludoj devis komenciĝi. 
En plej proksimaj tagoj Ligia povis troviĝi en la cirka cuniculum, el kie oni eliris jam nur sur la arenon. Vinicius, ne sciante, kien ŝin ĵetos la sorto kaj krueleco de la perforto, komencis migri tra ĉiuj cirkoj, subaĉeti la gardistojn kaj bestistojn, 
farante al ili postulojn, kiujn ili ne povis plenumi. Iafoje li rimarkis, ke li laboras jam nur por fari ian morton malpli terura, kaj tiam ĝuste li sentis, ke anstataŭ la cerbo li havas ardantajn karbojn sub la kranio. 
Li ne intencis ŝin cetere postvivi kaj decidis perei kune kun 
ŝi. Sed li esperis, ke la doloro forbruligos eble en li la vivon, 
antaŭ ol la terura momento alvenos. Liaj amikoj kaj Petronius 
ankaŭ kredis, ke en plej proksimaj tagoj malfermiĝos antaŭ 
li la regno de la ombroj. La vizaĝo de Vinicius iĝis nigra kaj 
simila al tiuj vaksaj maskoj, kiujn oni tenis en la lararia. En liaj 
trajtoj ŝtoniĝis miro, kvazaŭ li ne komprenus, kio okazis kaj 
kio povas okazi. Kiam iu parolis al li, li levis per senscia gesto 
la manojn al la kapo kaj, premante la tempiojn, turnis al la 
parolanto rigardon teruritan kaj demandan. La noktojn li pasigis kun Ursus ĉe la pordo de Ligia, kaj se ŝi ordonis al li foriri 
kaj ripozi, li revenis al Petronius kaj ofte ĝis la mateno promenis tra la atrium. La sklavoj ofte trovis lin preĝanta, kun 
suprenlevitaj manoj, aŭ kuŝantan survizaĝe. Li preĝis al Kristo, ĉar tio estis la lasta espero. Ĉio montriĝis vana. Ligian povis savi nur miraklo, do Vinicius batis per la frunto la ŝtonajn 
platojn kaj petegis pri miraklo. 
Sed restis al li ankoraŭ tiom da konscio por kompreni, ke 
preĝo de Petro pli multe signifas ol lia. Petro promesis al li 
Ligian, Petro lin baptis, Petro mem faris miraklojn, li sekve 
donu al li helpon kaj subtenon.
Kaj iun nokton li iris serĉi la apostolon. La kristanoj, el kiuj 
malmultaj jam restis, kaŝis lin nun zorgeme eĉ iuj antaŭ aliaj, timante ke iu, malpli forta en la spirito, povus perfidi lin 
malgraŭvole aŭ intence. Vinicius, en la ĝenerala konfuzo kaj 
persekutado tute okupita per la klopodoj por eligi Ligian el la 
malliberejo, perdis la apostolon de la vido, tiel ke de la tempo de sia bapto li renkontis lin apenaŭ unu fojon, ankoraŭ 
antaŭ la komenco de la persekutado. Sed, irinte al tiu fosisto, en kies kabano li estis baptita, li eksciis de li, ke en vinberejo, kuŝanta ekster Porta Salaria, apartenanta al Cornelius 
Pudens, okazos kunveno de la kristanoj. La fosisto promesis 
enkonduki tien Viniciuson, certigante, ke ili trovos tie Petron. 
Efektive, je la krepusko ili eliris kaj, pasinte trans la muregojn, 
poste irante meze de kavoj, surkreskitaj de kanoj, ili atingis 
la vinberejon, kuŝantan solece kaj flanke. La kunveno estis 
okazanta en budo, kie oni ordinare elpremis vinon. La orelojn 
de Vinicius atingis ĉe la sojlo la bruo de preĝo, kaj spirinte, li 
vidis ĉe la malklara lumo de lanternoj kelkdek figurojn, genuantajn kaj dronantajn en preĝo. Ili preĝis kvazaŭ litanion: 
horo da voĉoj, same viraj kiel virinaj, ripetis ĉiumomente: 
"Kristo kompatu!" Tremis en tiuj voĉoj profunda, korŝira 
malĝojo kaj doloro. 
Petro ĉeestis. Li genuis fronte, antaŭ ligna kruco, najlita al 
la muro de la budo, kaj preĝis. Vinicius rekonis de malproksime liajn blankajn harojn kaj levitajn manojn. La unua penso 
de la juna patricio estis trairi la homan aron, ĵeti sin al la piedoj de la apostolo kaj krii: "savu!" - sed ĉu la soleneco de la 
preĝo, aŭ malfortiĝo fleksis la genuojn sub li, do genuinte ĉe 
la eniro, li komencis ripeti kun ĝemo kaj kun manoj kunpremitaj: "Kristo kompatu!" Se li estus konscia, li komprenus, ke
ne sole en lia peto sonis ĝemo kaj ke ne li sola alportis ĉi tien 
sian doloron, sian suferon kaj sian teruron. Estis en tiu kunveno eĉ ne unu homa animo, kiu ne perdis koramatajn personojn, kaj kiam la plej fervoraj kaj plej kuraĝaj el la konfesantoj estis jam malliberigitaj, kiam ĉiumomente vastiĝis 
novaj famoj pri ofendoj kaj torturoj, kiujn oni igis ilin suferi 
en la malliberejoj; kiam la grandegeco de la malfeliĉo superis ĉiajn supozojn, kiam restis sole tiu ĉi areto, estis en ĝi eĉ 
ne unu koro, kiu ne teruriĝis en sia kredo kaj ne demandis en 
dubo: kie estas Kristo? kaj kial Li permesas, ke la malbono iĝu 
pli potenca ol Dio? 
Sed dume ili ankoraŭ petegis de Li malespere kompaton, 
ĉar en ĉiu animo bruletis ĝis nun fajrero de espero, ke Li venos, neniigos la malbonon, faligos Neron en abismon kaj regos super la mondo... Ankoraŭ ili rigardis la ĉielon, ankoraŭ 
ili aŭskultis streĉe, ankoraŭ ili preĝis kun tremo. Viniciuson 
ankaŭ, laŭgrade kiel li ripetis: "Kristo kompatu!" komencis 
posedi ekstazo; sama kiel iam en la kabano de la fosisto. Jen 
ili vokas Lin el la fundo de doloro, el abismo, jen vokas Lin 
Petro, do en plej proksima momento disŝiriĝos la ĉielo, ektremos la fundamentoj de la tero kaj venos malsupren Li, en 
brilego senlima, kun steloj ĉe la piedoj, kompatema, sed ankaŭ timinda, Li, kiu arigos siajn fidelulojn kaj ordonos al la 
abismoj engluti la persekutantojn. 
Vinicius kovris la vizaĝon per la manoj kaj klinis sin ĝis la 
tero. Subite regis ĉirkaŭ li silento, kvazaŭ timo katenus pluan 
vokadon en la buŝoj de ĉiuj ĉeestantoj. Kaj ŝajnis al li, ke devas nepre io okazi, ke venos momento de miraklo. Li estis 
certa, ke kiam li leviĝos kaj malfermos la okulojn, li vidos
lumon, de kiu blindiĝas la mortemaj pupiloj, kaj aŭdos voĉon, 
de kiu svenas la koroj. 
Sed la silento daŭris senĉese. Rompis ĝin fine plorĝemo de 
virino. 
Vinicius leviĝis kaj komencis rigardi antaŭen per konsternitaj okuloj. 
En la budo, anstataŭ transteraj briloj, flagretis la malklaraj 
flametoj de la lanternoj, kaj la radioj de la luno, eniĝantaj tra 
malfermaĵo en la tegmento, plenigis ĝin per arĝenta lumo. La 
homoj, kiuj genuis apud Vinicius, levis silente la superlarmitajn okulojn al la kruco; tie kaj ie sonis aliaj plorĝemoj, kaj de 
ekstere aŭdiĝis gardema fajfado de postenantoj. Subite Petro leviĝis kaj turninte sin al la kunvenintoj, diris: 
-Infanoj, levu la korojn al nia Savinto kaj oferu al Li viajn 
larmojn. 
Kaj Li silentis. 
Tiam meze de la kunvenintoj aŭdiĝis virina voĉo, plena de 
dolora plendo kaj senlima sufero: 
-Mi vidvino, havis solan filon, kiu min nutris... Redonu 
lin al mi, Sinjoro! 
Sekvis denove momento de silento. Petro staris antaŭ la 
genuanta aro, maljuna, zorgoplena, kaj ŝajnis al ili ĉi momente kvazaŭ personigo de kadukeco kaj malforto. 
Subite komencis plendi dua voĉo: 
-La kaptistoj malhonorigis miajn filinojn, kaj Kristo permesis tion! 
Poste tria: 
-Mi restis sola kun miaj infanoj, kaj kiam oni min forkaptos, kiu donos al ili panon kaj akvon? 
Poste kvara:
-Linuson, kiun oni lasis, oni prenis denove kaj transdonis 
al torturistoj, Sinjoro! 
Poste kvina: 
-Kiam ni revenos hejmen, kaptos nin pretorianoj. Ni ne 
scias, kien rifuĝi. 
-Ve al ni! Kiu nin ŝirmos? 
Kaj tiel en la nokta silento sonis plendo post plendo. La 
maljuna fiŝkaptisto duonfermis la okulojn kaj skuis sian blankan kapon super tiu homa doloro kaj teruro. Ekregis denove 
silento, nur la gardistoj fajfosignis ekster la budo. 
Vinicius saltleviĝis denove por trapuŝi sin tra la aro de la 
kunvenintoj al la apostolo kaj petegi lian helpon, sed subite 
li vidis antaŭ si kvazaŭ abismon, kies bildo senfortigis liajn 
piedojn. Kio estos, se la apostolo konfesos sian senpovecon, 
se li atestos, ke la roma cezaro estas pli potenca ol Kristo la 
nazareta? Kaj je tiu penso teruro hirtigis la harojn sur lia 
kapo, ĉar li sentis, ke tiam en tiun abismon falos ne nur la 
resto de lia espero, sed ankaŭ li mem, kaj lia Ligia, kaj lia amo 
al Kristo, kaj lia kredo, kaj ĉio, per kio li vivis, kaj restos sole 
morto kaj nokto, senborda kiel maro. 
Kaj dume Petro komencis paroli per voĉo unue tiel mallaŭ- 
ta, ke apenaŭ oni povis lin aŭdi: 
-Mia infanoj! Sur Golgoto mi vidis, kiel oni najlis Dion al 
la kruco. Mi aŭdis la martelojn kaj vidis, kiel oni levis supren 
la krucon, por ke la amasoj rigardu la morton de la Filo de 
homo... 
... Kaj mi vidis, kiel oni pikis Lian flankon kaj kiel Li mortis. 
Kaj tiam, revenante de la kruco, mi vokis en doloro, kiel vi
vokas: "Ve! ve! Sinjoro! Vi estas Dio! kial Vi tion permesis, kial 
Vi mortis kaj afliktis la korojn al ni, kiuj kredis, ke venos Via 
regno?..." 
... Kaj Li, Sinjoro kaj Dio nia, en la tria tago leviĝis el mortintoj kaj estis inter ni, ĝis en grandega brileco Li supreniris 
en Sian regnon... 
Kaj ni, ekkoninte la malgrandecon de nia kredo, firmiĝis en 
la koroj, kaj de tiam ni semas Lian semon... 
Poste, turninte sin en la direkton, de kie aŭdiĝis la unua plendo, li komencis paroli per voĉo jam pli forta: 
-Kial vi plendas?... Dio mem subiĝis al sufero kaj morto, 
kaj vi volas, ke Li vin ŝirmu kontraŭ ĝi? Ho malgrandfiduloj! 
ĉu vi ne komprenis Lian instruon, ĉu nur tiun solan vivon Li 
promesis al vi? Jen Li venas al vi kaj diras: "Iru Mian vojon", 
jen Li levas vin al Si, kaj vi kroĉiĝas permane al la tero, vokante: "Sinjoro, savu!" Mi, polvo antaŭ Dio, sed antaŭ vi apostolo 
de Dio kaj Lia reprezentanto, diras al vi en la nomo de Kristo: Ne morto estas antaŭ vi, sed vivo, ne torturoj, sed senlimaj ĝojoj, ne ĝemoj kaj larmoj, sed kantado, ne mallibereco, 
sed regado! Mi, apostolo de Dio, diras al vi, vidvino: via filo 
ne mortos, sed naskiĝos en gloro al eterna vivo kaj vi kuniĝos 
kun li! Al vi, patro, al kiu la kaptistoj malhonorigis la senkulpajn filinojn, mi promesas, ke vi retrovos ilin pli blankaj ol la 
lilioj de Ĥebrono! Al vi, patrinoj, kiujn oni forkaptos de la 
infanoj, al vi, kiuj perdos la patrojn, al vi, kiuj plendas, al vi, 
kiuj rigardos la morton de viaj amatoj, al vi, zorgoplenaj, malfeliĉaj, teruritaj, kaj al al vi, mortontaj en la nomo de Kristo, 
mi diras, ke vi leviĝos kvazaŭ el dormo al feliĉa maldormo kaj
kvazaŭ el nokto en la tagiĝo de Dio. En la nomo de Kristo, 
falu la vualo de viaj okuloj kaj ekflamu viaj koroj! 
Dirinte tion, li levis la manon, kvazaŭ li ordonus, kaj ili 
sentis novan sangon en la vejnoj kaj kune tremon en la ostoj, 
ĉar staris jam antaŭ ili ne maljunulo kaduka kaj zorgopremita, sed potenculo, kiu prenis iliajn animojn kaj levis ilin el 
polvo kaj el teruro. 
-Amen! - vokis kelkaj voĉoj. 
Kaj el liaj okuloj fulmis brilo ĉiam pli granda, radiis de li 
potenco, radiis majesteco, radiis sankteco. La kapoj klinis sin 
antaŭ li, kaj li, kiam silentis la "amen", diris plu: 
-Semu en ploro, por ke vi rikoltu en ĝojo. Kial vi timas la 
forton de la malbono? Super la tero, super Romo, super la 
muregoj de la urboj estas la Sinjoro, kiu loĝis en vi. Ŝtonoj 
malsekiĝos de larmoj, sablo saturiĝos per sango, kavoj estos 
plenaj de viaj korpoj, tamen mi diras al vi: vi triumfos! La 
Sinjoro venas konkeri tiun ĉi urbon de krimoj, tiraneco kaj 
fiereco, kaj vi estas Lia legio! Kaj kiel Li mem elaĉetis per sufero kaj sango la krimojn de la mondo, tiel Li volas, ke vi elaĉetu per sufero kaj sango tiun ĉi neston de malvirto! Tion Li 
anoncas al vi per mia buŝo! 
Kaj li dismetis la manojn, fiksis la okulojn supren, dum iliaj 
koroj ĉesis preskaŭ bati en la brustoj, ĉar ili sentis, ke li vidas 
ion, kion ne povas vidi iliaj mortemaj pupiloj. 
Efektive, lia vizaĝo ŝanĝiĝis kaj brilis de lumo, li rigardis 
dum ia tempo en silento, kvazaŭ muta de ravo, sed post momento oni aŭdis lian voĉon: 
-Jen Vi estas, Sinjoro, kaj Vi montras al mi Viajn vojojn! 
... Kiel do, ho Kristo!... Ne en Jerusalemo, sed en tiu ĉi nesto 
de satano Vi volas fondi Vian ĉefurbon? Ĉi tie, el tiuj ĉi larmoj, el tiu ĉi sango Vi volas konstrui Vian Eklezion? Ĉi tie, kie 
hodiaŭ regas Nero, estas fondota Via regno? Ho, Sinjoro, 
Sinjoro! Kaj Vi ordonas al tiuj ĉi timigitoj, ke ili konstruu la 
fundamentojn de la Ciono de la mondo, kaj al mia spirito Vi 
ordonas regi tiun Cionon kaj la popolojn de la tero?... Kaj jen 
Vi verŝas torenton da potenco sur la malfortulojn, ke ili iĝu 
fortaj, kaj Vi ordonas al mi paŝti Viajn ŝafojn, ĝis la fino de la 
jarcentoj... Ho, estu glorata pro Viaj verdiktoj, Vi, kiu ordonas triumfi. Hosanna! Hosanna! 
Tiuj, kiuj estis timantaj, leviĝis, en tiujn, kiuj estis dubintaj, fluis torentoj da kredo. Kelkaj voĉoj kriis kune: "Hosanna!" aliaj: "pro Christo!" post kio sekvis silento. Helaj someraj 
fulmoj lumigis la internon de la budo kaj la vizaĝojn, palajn 
de emocio. 
Petro, kun rigardo sorĉfiksita sur la vizio, preĝis ankoraŭ 
longe, sed fine li vekiĝis, turnis al la kunvenintoj sian inspiritan, lumplenan kapon kaj diris: 
-Kiel la Sinjoro venkis en vi la dubon, tiel vi iru venki en 
Lia nomo! 
Kaj kvankam li jam sciis, ke ili venkos, kvankam li sciis, kio 
elkreskos el iliaj larmoj kaj sango, tamen lia voĉo tremis de 
kortuŝo, kiam li komencis beni ilin per krucosigno kaj diris: 
-Kaj nun mi benas vin, miaj infanoj, por turmentoj, por 
morto, por eterneco! 
Sed ili arigis ĉirkaŭ li, vokante: "Ni estas jam pretaj, sed vi 
ŝirmu vian sanktan kapon, ĉar vi estas reprezentanto, kiu 
regas en la nomo de Kristo!" Kaj tiel parolante, ili kroĉis sin 
al liaj vestoj, dum li metis la manojn sur iliajn kapojn kaj benis ĉiun aparte, kiel patro benas infanojn, kiujn li sendas en 
malproksiman vojon.
Kaj tuj ili komencis eliri el la budo, ĉar jam ili avidis atingi 
siajn hejmojn, kaj el tie malliberejojn kaj arenojn. Iliaj mensoj forŝiriĝis jam de la tero, la animoj direktis la flugilojn al la 
eterneco, kaj ili iris, kvazaŭ en dormo aŭ ekstazo, kontraŭmeti la forton, kiu estis en ili, al la krueleco de la monstro. 
La apostolon prenis Nereus, servisto de Pudens, kaj kondukis lin sur vojeto, kaŝita meze de la vinberarbustoj, al sia 
domo. Sed en la luma nokto sekvis ilin Vinicius, kaj kiam ili 
atingis fine la kabanon de Nereus, li ĵetis sin subite al la piedoj de la apostolo. 
Tiu, rekoninte lin, demandis: 
-Kion vi deziras, filo? 
Sed Vinicius, post tio, kion li aŭdis en la budo, kuraĝis jam 
petegi de li nenion, nur ĉirkaŭpreninte ambaŭmane liajn piedojn, alpremis al ili, plorĝemante, la frunton, vokante en tiu 
senvorta maniero kompaton. 
Kaj Petro diris: 
-Mi scias. Oni prenis la knabinon, kiun vi amas. Preĝu pro 
ŝi. 
-Sinjoro! - ekĝemis Vinicius, ĉirkaŭprenante ankoraŭ pli 
forte la piedojn de la apostolo. - Sinjoro! mi estas mizera 
vermo, sed vi konis Kriston, vi Lin petegu, vi preĝu pro ŝi. 
Kaj li tremis de doloro kiel folio, kaj fruntobatis la teron, 
ĉar ekkoninte la potencon de la apostolo, li sciis, ke Petro sola 
povas ŝin redoni al li. 
Kaj Petro iĝis tuŝita de tiu doloro. Li rememoris, kiel iam 
Ligia, mallaŭdita de Crispus, same kuŝis ĉe liaj piedoj, petegante kompaton. Li rememoris, ke li levis ŝin kaj konsolis, li 
levis do nun Viniciuson. 
-Fileto, - li diris, - mi preĝos pro ŝi, sed vi memoru, kion
mi diris al tiuj dubantoj: ke Dio mem suferis la krucmorton, 
kaj memoru, ke post tiu ĉi vivo komenciĝas alia, eterna. 
-Mi scias!... mi aŭdis, - respondis Vinicius, kaptante aeron en la palan buŝon, - sed vidu, sinjoro... mi ne povas! Se 
bezonata estas sango, petu Kriston, ke Li prenu mian... Mi 
estas soldato. Li duobligu al mi, Li triobligu la turmentojn por 
ŝi destinitajn, mi eltenos! sed Li savu ŝin! Ŝi estas ankoraŭ 
infano, sinjoro! kaj Li estas pli potenca ol la cezaro, mi kredas! pli potenca!... Vi mem ŝin amis. Vi benis nin ambaŭ! ŝi 
estas ankoraŭ senkulpa infano! 
Post tio li kliniĝis denove kaj, almetinte la vizaĝon al la 
genuoj de Petro, komencis ripeti: 
-Vi konis Kriston, sinjoro! vi Lin konis, Li vin aŭskultos! 
Petu pro ŝi! 
Kaj Petro fermis la palpebrojn kaj preĝis fervore. 
Someraj fulmoj komencis denove lumigi la ĉielon. Vinicius 
rigardis ĉe ilia brilo la buŝon de la apostolo, atendante el ĝi 
verdikton de vivo aŭ morto. En la silento oni aŭdis koturnojn, 
vokantajn unu aliajn en la vinberejo, kaj obtuzan, malproksiman rebruon de piedmueliloj, starantaj ĉe Via Salaria. 
-Vinicius, - demandis fine la apostolo, - ĉu vi kredas? 
-Sinjoro, ĉu alie mi venus ĉi tien? - respondis Vinicius. 
-Kredu do ĝis la fino, ĉar la kredo movas montojn. Se vi 
do eĉ vidus tiun knabinon sub la glavo de ekzekutisto aŭ en 
la faŭko de leono, kredu ankoraŭ, ke Kristo povas ŝin savi. 
Kredu kaj preĝu al Li, kaj mi preĝos kun vi. 
Poste, levinte la vizaĝon al la ĉielo, li diris laŭte: 
-Kristo kompatema, rigardu tiun ĉi dolorplenan koron kaj 
konsolu ĝin! Kristo kompatema, konformigu la venton al la 
lano de la ŝafido! Kristo kompatema, kiu petis la Patron, ke Li
forturnu la kalikon da maldolĉaĵo de Via, buŝo, forturnu ĝin 
nun de la buŝo de tiu ĉi Via servanto! Amen! 
Kaj Vinicius, etendinte la manojn al la steloj, diris tremante: 
-Ho Kristo! mi estas Via! Prenu min anstataŭ ŝin! 
Oriente la ĉielo komencis tagiĝi.
ĈAPITRO LIV 
Vinicius, forlasinte la apostolon, iris al la malliberejo kun 
koro, renaskita de la espero. Ie, en la fundo de lia animo, 
kriis ankoraŭ laŭte malespero kaj teruro, sed li subpremis en 
si tiujn voĉojn. Ŝajnis al li neeble, ke la propeto de la reprezentanto de Dio kaj la potenco de lia preĝo restu senefikaj. Li 
timis ne havi la esperon, li timis ekdubi. "Mi kredos je Lia 
kompatemo," - li diris al si, - "eĉ se mi vidos ŝin en la faŭko 
de leono". Kaj je tiu penso, kvankam tremis en li la animo kaj 
malvarma ŝvito surverŝis liajn tempiojn, li kredis. Ĉiu bato de 
lia koro estis nun preĝo. Li komencis kompreni, ke la kredo 
movas montojn, ĉar li sentis en si ian strangan forton, kiun li 
sentis neniam antaŭe. Ŝajnis al li, ke li kapablos plenumi per 
tiu forto tiajn aferojn, kiuj hieraŭ ankoraŭ estis ekster lia eblo. 
Iafoje li havis la impreson, kvazaŭ la malbono jam estus pasinta. Kiam la malespero resonis ankoraŭ ĝeme en lia animo, 
li rememoris tiun nokton kaj tiun sanktan, aĝan vizaĝon, levitan en preĝo al la ĉielo. "Ne! Kristo ne rifuzos al Sia unua 
disĉiplo kaj al la paŝtisto de Sia ŝafarol Kristo ne rifuzos al li, 
kaj mi ne dubos". Kaj li kuris al la malliberejo kiel anoncanto de bona novaĵo. 
Sed tie renkontis lin neatendita malhelpo. 
La pretoriaj gardoj, alternantaj ĉe la Mamertina malliberejo, ĉiuj jam konis lin kaj ordinare faris al li neniajn malfacilaĵojn, sed ĉi foje la vico ne malfermiĝis, anstataŭe proksimiĝis al li centuriestro kaj diris: 
-Pardonu, nobla tribuno, hodiaŭ ni havas la ordonon neniun enlasi. 
-Vi havas la ordonon? - ripetis Vinicius, paliĝante. 
La soldato rigardis lin kun kompato kaj respondis: 
-Jes, sinjoro. La ordonon de la cezaro. En la malliberejo 
estas multaj malsanuloj kaj eble oni timas, ke la vizitantoj 
disportos la malsanon tra la urbo. 
-Sed vi diris, ke la ordono estas nur por hodiaŭ? 
-Tagmeze la gardoj estas ŝanĝataj. 
Vinicius silentis kaj malkovris la kapon, ĉar ŝajnis al li, ke 
la pileolus, kiun li surhavis, estas el plumbo. 
Subite la soldato proksimiĝis al li kaj diris per mallaŭta 
voĉo: 
-Trankviliĝu, sinjoro. La gardistoj kaj Ursus gardas ŝin. 
Dirinte tion, li klinigis kaj en unu momento desegnis sur la 
ŝtona plato per sia longa gaŭla glavo la formon de fiŝo. 
Vinicius rigardis lin vive. 
-... Kaj vi estas pretoriano?... 
-Ĝis mi troviĝos tie, - respondis la soldato, montrante la 
malliberejon. 
-Mi ankaŭ konfesas Kriston. 
-Glorata estu Lia nomo! Mi scias, sinjoro. Mi ne povas lasi 
vin en la malliberejon, se vi tamen skribos leteron, mi donos 
ĝin al la gardistoj. 
-Dankon al vi, frato!... 
Kaj, preminte la manon de la soldato, li foriris. La pileolus 
ĉesis pezi al li kiel plumbo. La matena suno leviĝis super la 
murojn de la malliberejo, kaj kune kun ĝia lumo kuraĝo denove komencis enflui la koron de Vinicius. Tiu soldato, kristano, estis por li kvazaŭ nova atesto de la potenco de Kristo. Post momento li haltis kaj, fiksinte la rigardon sur rozaj 
nubetoj, pendantaj super Kapitolo kaj super la templo de Statoro, li diris: 
-Mi ne vidis ŝin hodiaŭ, Sinjoro, sed mi kredas je Via 
kompatemo. 
Hejme atendis lin Petronius, kiu, kiel ordinare, "ŝanĝante 
tagon en nokton", estis antaŭ nelonge reveninta. Li tamen 
sukcesis jam preni banon kaj ŝmiri sin antaŭ la dormo. 
-Mi havas por vi novaĵojn, - li diris. - Mi estis hodiaŭ ĉe 
Tulius Senecio, kie estis ankaŭ la cezaro. Mi ne scias kial, 
venis al la aŭgustino la ideo alkonduki kun si la malgrandan 
Rufiuson... Eble tial, ke li moligu per sia beleco la koron de 
la cezaro. Malfeliĉe, la infano, laca kaj dormema endormiĝis 
dum la legado, kiel iam Vespasiano, kion vidante, Ahenobarbus ĵetis sur ĝin pokalon kaj grave vundis la knabon. Poppaea 
svenis, kaj ĉiuj aŭdis, kiel la cezaro diris: "Mi havas jam sufiĉe 
tiun ĉi bastardon!" kaj vi scias, ke ĝi signifas morton! 
-La puno de Dio ekpendis super la aŭgustino, - respondis Vinicius, - sed kial vi tion rakontas al mi? 
-Mi rakontas ĝin tial, ke vin kaj Ligian persekutis la kolero 
de Poppaea, kaj nun, okupita per la propra malfeliĉo, ŝi eble 
forlasos la venĝon kaj lasos sin pacigi pli facile. Mi vidos ŝin 
hodiaŭ vespere kaj parolos kun ŝi. 
-Dankon al vi. Vi anoncas al mi bonan novaĵon. 
-Kaj vi banu vin kaj dormu. Via buŝo estas violblua kaj 
restis el vi nur ombro. 
Sed Vinicius demandis: 
-Ĉu oni ne diris, kiam okazos la unua ludus matutinus?
-Post dek tagoj. Sed antaŭe oni malplenigos aliajn malliberejojn. Ju pli multe da tempo restos al ni, des pli bone. Ne 
ĉio estas ankoraŭ perdita. 
Kaj tiel parolante, li diris tion, kion li mem ne plu kredis, 
ĉar li sciis bonege, ke se la cezaro, responde al la peto de Aliturus, trovis la brile sonantan respondon, en kiu li komparis 
sin mem kun Brutus, tiam estas nenia savo por Ligia. Li kaŝis 
ankaŭ de Vinicius, kion li aŭdis ĉe Senecio, ke la cezaro kaj 
Tigellinus decidis elekti por si kaj por siaj amikoj la plej belajn kristanajn virgulinojn kaj malvirgigi ilin antaŭ la morto, 
kaj la resto estis transdonota en la tago de la cirkoludo mem 
al pretorianoj kaj bestistoj. 
Sciante, ke Vinicius en neniu okazo volos postvivi Ligian, 
li intence nutris dume la esperon en lia koro, unue pro kompato al li kaj due, ĉar tiu ĉi estetikulo deziris ankaŭ, ke, se 
Vinicius devas morti, li mortu bela, ne kun vizaĝo mizeriĝinta 
kaj duonnigra de doloro kaj sendormeco. 
-Mi diros hodiaŭ al la aŭgustino, - li diris, - pli malpli 
la jenon: savu Ligian por Vinicius, kaj mi savos por vi Rufiuson. Ĉe Ahenobarbus unu vorto, dirita en konvena momento, povas iun savi aŭ pereigi. En malplej bona okazo ni gajnos iom da tempo. 
-Dankon al vi, - ripetis Vinicius. 
-Vi dankos min plej bone, se vi matenmanĝos kaj iros 
dormi. Je Ateno! Odiseo eĉ en plej granda malfeliĉo pensis pri 
dormo kaj sonĝo. La tutan nokton vi certe pasigis en la malliberejo. 
-Ne, - respondis Vinicius. - Mi volis iri nun en la malliberejon, sed estas ordonite, ke oni neniun enlasu. Eksciu vi,
Petronius, ĉu la ordono estas nur por hodiaŭ, ĉu ĝis la tago de 
la cirkoludoj. 
-Mi ekscios hodiaŭ nokte kaj morgaŭ matene mi diros al 
vi, por kiel longe kaj kial la ordono estas eldonita. Sed dume, 
se eĉ Helioso malsuprenirus pro ĉagreno en la Kimeriajn landojn, mi iras dormi, kaj vi imitu min. 
Kaj ili disiris, sed Vinicius iris en la bibliotekon kaj komencis skribi leteron al Ligia. 
Kiam li finis, li portis ĝin mem kaj transdonis en la manojn 
de la kristana centestro, kiu tuj iris kun ĝi en la malliberejon. 
Post momento li revenis kun saluto de Ligia kaj kun la promeso, ke ankoraŭ hodiaŭ li reportos al li ŝian respondon. 
Vinicius ne volis tamen reveni kaj, sidiĝinte sur rokpeco, 
atendis la leteron de Ligia. La suno leviĝis jam alten sur la 
ĉielon kaj tra Clivus Argentarius enfluis sur la Forumon, kiel 
ordinare, amasoj da homoj. Stratvendistoj anoncis siajn komercaĵojn; aŭguristoj rekomendis al la pasantoj siajn servojn; 
civitanoj gravpaŝe direktis sin al Rostra por aŭskulti hazardajn oratorojn aŭ rakonti al si recipoke plej freŝajn novaĵojn 
Laŭgrade, kiel la varmego brulis ĉiam pli forte, amasoj da 
senfaruloj rifuĝis sub la portikojn de temploj, el sub kiuj elflugis ĉiumomente tutaj aroj da kolomboj, brilante per siaj 
blankaj plumoj en la suna lumo kaj en la bluo. 
Sub la influo de la trolumo de la bruo, varmo kaj senlima 
laceco, la okuloj de Vinicius komencis fermi sin. Monotonaj 
krioj de knaboj, ludantaj apude moraon, kaj la egalritmaj pa- 
ŝoj de la soldatoj lulis lin al dormo. Kelkfoje li levis ankoraŭ 
la kapon kaj prenis en la rigardon la malliberejon, poste li 
apogis la frunton sur roka derompaĵo, ĝemis kiel infano endormiĝanta post longa plorado, kaj ekdormis.
Tuj eksvarmis ĉirkaŭ li vizioj. Ŝajnis al li, ke en nokto li portas en la brakoj Ligian tra nekonata vinberejo, kaj antaŭ li iras 
Pomponia Graecina kun meĉlampo, lumigante la vojon. Iu 
voĉo, kvazaŭ la voĉo de Petronius, vokis post li de malproksime: "Revenu!" sed li ne atentis tiun vokon kaj iris pluen post 
Pomponia, ĝis ili venis al kabano, sur kies sojlo staris Petro la 
apostolo. Tiam li montris al la apostolo Ligian kaj diris: "Ni 
venas el la areno, sinjoro, sed ni ne povas ŝin veki, vi veku 
ŝin." Sed Petro respondis: "Kristo mem venos ŝin veki!" 
Poste la bildoj komencis miksi sin antaŭ liaj okuloj. Li vidis sonĝe Neron kaj Popaean, tenanta en la brakoj la malgrandan Rufiuson kun sanganta frunto, kiun lavis Petronius, kaj 
Tigellinuson, surŝutantan per cindro tablojn, kovritajn per 
multekostaj manĝaĵoj, kaj Viteliuson, glutegantan tiujn man- 
ĝaĵojn, kaj multajn aliajn aŭgustanojn, sidantajn ĉe la festeno. 
Li mem kuŝis apud Ligia, sed inter la tabloj paŝis leonoj, de 
kies palflavaj barboj gutis sango. Ligia petis, ke li ŝin elkonduku, sed lin regis senforteco tiel granda, ke li ne povis eĉ 
moviĝi. Poste en liaj vizioj sekvis ĥaoso ankoraŭ pli granda, 
kaj fine ĉio profundiĝis en plenan mallumon. 
El la profunda dormo vekis lin nur la suna brulego kaj la 
krioj, kiuj sonis tuj apud la loko, kie li sidis. Vinicius frotis la 
okulojn: la strato svarmis de homoj, sed du kuristoj, vestitaj 
per flavaj tunikoj, dispuŝis per longaj kanoj la amason, kriante 
kaj farante lokon por luksa portilo, kiun portis kvar egiptaj 
sklavoj. 
En la portilo sidis iu homo, vestita per blanka vesto, kies 
vizaĝon oni ne povis vidi bone, ĉar tuj ĉe la okuloj li tenis 
papirusan rulaĵon kaj diligente ion legis.
-Lokon por la nobla aŭgustano! - kriis la kuristoj. 
La strato estis tamen tiel svarmoplena, ke la portilo devis 
halti por momento. Tiam la aŭgustano mallevis senpacience 
la paperrulaĵon kaj ŝovis la kapon eksteren, vokante: 
-Dispelu tiujn ĉi sentaŭgulojn! rapide! 
Subite, rimarkinte Viniciuson, li retiris la kapon kaj rapide 
levis al la okuloj la paperrulaĵon. 
Kaj Vinicius ŝovis la manon sur la frunto, kredante, ke li 
sonĝas ankoraŭ. 
En la portilo sidis Chilo. 
Dume la kuristoj trabatis la vojon kaj la egiptanoj estis 
marŝontaj, kiam subite la juna tribuno, kiu en unu momento, komprenis multajn aferojn antaŭe por li nekompreblajn, 
proksimiĝis al la portilo. 
-Saluton al vi, Chilo! - li diris. 
-Saluton, junulo, - respondis digne kaj fiere Chilo, penante doni al sia vizaĝo la esprimon de trankvileco, kiun li ne 
havis en la animo, - sed ne retenu min, ĉar mi rapidas al mia 
amiko, la nobla Tigellinus. 
Sed Vinicius, kaptinte la randon de la portilo, klinis sin al 
li kaj, rigardante rekte en liajn okulojn, demandis per subpremita voĉo: 
-Ĉu vi perfidis Ligian?... 
-Koloso de Memnono! - kriis Chilo, terurite. 
Sed en la okuloj de Vinicius ne estis minaco, do la timo de 
la greko pasis rapide. Li pensis, ke li estas sub la protekto de 
Tigellinus kaj de la cezaro mem, tio estas de du potencoj, antaŭ kiuj ĉio tremas, kaj ke ĉirkaŭas lin fortaj sklavoj, dum 
Vinicius staras antaŭ li senarma, kun mizera vizaĝo kaj kun 
figuro fleksita de sufero.
Ĉe tiu penso revenis lia malhumileco. Li fiksis sur Vinicius 
siajn okulojn, ĉirkaŭitajn de inflama ruĝo, kaj flustris: 
-Kaj vi, kiam mi estis mortanta pro malsato, ordonis min 
skurĝi. 
Dum momento ambaŭ silentis, post kio aŭdiĝis la obtuza 
voĉo de Vinicius. 
-Mi estis maljusta al vi, Chilo! 
Tiam la greko levis la kapon kaj, klakinte per la fingroj, kio 
estis en Romo signo de malestimo kaj malrespekto, respondis tiel laŭte, ke ĉiuj povu lin aŭdi: 
-Amiko, se vi volas peti ion de mi, venu en mian domon 
sur Eskvilino en la matena tempo, kiam post bano mi akceptas gastojn kaj klientojn. 
Li mansignis; je tiu gesto la egiptanoj levis la portilon kaj 
la sklavoj, vestitaj per flavaj tunikoj, komencis voki, svingante 
la kanojn: 
-Lokon por la portilo de la nobla Chilo Chilonides! Lokon! 
lokon!...
ĈAPITRO LV 
En longa, rapide skribita letero, Ligia adiaŭis por ĉiam Viniciuson. Ŝi sciis, ke al neniu estas plu permesate veni en 
la malliberejon kaj ke ŝi povos vidi Viniciuson nur el la areno. Tial ŝi petis lin, ke li informiĝu, kiam venos ilia vico, kaj 
ĉeestu la cirkoludon, ĉar ŝi deziras vidi lin ankoraŭ foje dum 
la vivo. En ŝia letero estis sentebla nenia timo. Ŝi skribis, ke 
tiel ŝi kiel la aliaj sopiras jam la arenon, sur kiu ili trovos liberiĝon el la malliberejo. Esperante revenon de Pomponia kaj 
Aulus, ŝi petegis, ke venu ankaŭ ili. En ĉiu ŝia vorto oni sentis ekstazon, tiun apartigon de la vivo, en kiu vivis ĉiuj malliberigitoj, kaj kune neŝanceleblan kredon, ke la promesoj 
nepre estas plenumotaj trans la tombo. "Ĉu Kristo min liberigos nun, ĉu post la morto (ŝi skribis), Li min promesis al vi 
per la buŝo de la apostolo, sekve mi estas via." Kaj ŝi petegis 
lin, ke li ŝin ne priploru kaj ne lasu regi sin de doloro. La morto ne estis por ŝi neniigo de la ĵuroj. Kun la fido de infano ŝi 
certigis Viniciuson, ke tuj post la martirigo sur la areno ŝi 
diros al Kristo, ke en Romo restis ŝia fianĉo, Marcus, kiu sopiras al ŝi per la tuta koro. Kaj ŝi pensis, ke eble Kristo permesos al ŝia animo reveni al li por momento, por diri al li, ke ŝi 
vivas, ke la mortsuferon ŝi ne memoras kaj ke ŝi estas feliĉa. 
Ŝia tuta letero spiris feliĉon kaj grandegan esperon. Estis en 
ĝi nur unu peto, ligita kun la teraj aferoj: ke Vinicius prenu el
la spoliarium ŝian korpon kaj enterigu ŝin kiel sian edzinon, en 
la tombo, en kiun li mem estis iam metota. 
Kaj li legis tiun leteron kun disŝirita animo, sed kune ŝajnis al li neeble, ke Ligia pereu de la dentegoj de sovaĝaj bestoj kaj ke Kristo ne montru al ŝi kompaton. Sed ĝuste en tio 
estis ankaŭ espero kaj fido. Reveninte hejmen, li skribis, ke 
ĉiutage li venos al la muroj de Tulianum kaj atendos, ĝis Kristo polvigos la murojn kaj redonos ŝin al li. Li ordonis al ŝi 
kredi, ke Li, Kristo, povas redoni ŝin al li eĉ el la cirko, ke la 
granda apostolo petegas Lin pri tio kaj ke la momento de 
liberiĝo estas proksima. La konvertita centuriestro devis porti 
al ŝi en la sekvonta tago tiun leteron. 
Sed kiam en la sekvinta tago Vinicius venis al la malliberejo, la centuriestro, forlasinte la vicon, proksimiĝis al li kiel 
unua kaj diris: 
-Aŭskultu min, sinjoro. Kristo, kiu vin suferprovis, montris al vi Sian favoron. Hodiaŭ nokte venis liberigitoj de la cezaro kaj de la prefekto, por elekti al ili kristanajn virgulinojn 
por malhonorigo; ili demandis pri via fianĉino, sed la Sinjoro 
sendis sur ŝin febron, de kiu mortas la malliberigitoj en Tulianum, kaj ili lasis ŝin. Hieraŭ vespere ŝi estis jam senkonscia, 
kaj benata estu la nomo de la Savinto, ĉar tiu malsano, kiu ŝin 
savis de la malhonoro, povas ŝin ankaŭ savi de la morto. 
Vinicius apogis la manon sur la surŝultraĵon de la soldato 
por ne fali, kaj tiu ĉi diris plu: 
-Danku la kompatemon de la Sinjoro. Linuson oni kaptis 
kaj transdonis al torturistoj, sed vidante, ke li agonias, oni 
redonis lin. Eble al vi oni ankaŭ ŝin nun redonos, kaj Kristo 
ŝin resanigos.
La juna tribuno restis ankoraŭ momente kun mallevita 
kapo, poste li levis ĝin kaj diris mallaŭte: 
-Jes, centestro. Kristo, kiu savis ŝin de la malhonoro, savos ŝin de la morto. 
Kaj, sidinte ĉe la mallibereja muro ĝis la vespero, li revenis 
hejmen por sendi siajn sklavojn, ke ili prenu Linuson kaj 
transportu lin en unu el liaj apudurbaj domoj. 
Petronius tamen, eksciinte pri ĉio, decidis agi ankoraŭ. Jam 
antaŭe li estis ĉe la aŭgustino, kaj nun li iris al ŝi refoje. Li 
trovis ŝin ĉe la lito de la malgranda Rufius. La infano kun 
vundita kapo deliris en febro kaj la patrino penis ĝin savi kun 
malespero kaj teruro en la koro, pensante, ke eble ŝi savos ĝin 
por tio, ke ĝi pereu baldaŭ en pli terura maniero. 
Okupita ekskluzive per sia doloro, ŝi ne volis eĉ aŭdi pri 
Vinicius kaj Ligia, sed Petronius teruris ŝin. "Vi ofendis," - li 
diris al ŝi, - "novan kaj nekonatan dion. Vi, aŭgustino, konfesas laŭdire la hebrean Jehovon, sed la kristanoj asertas, ke 
Kristo estas Lia filo, pensu do, ĉu vin ne persekutas la kolero de la patro. Kiu scias, ĉu tio, kio vin trafis, ne estas ilia ven- 
ĝo, kaj ĉu la vivo de Rufius ne dependas de tio, kiel vi agos?" 
-Kion vi volas, ke mi faru? - demandis kun timo Poppaea. 
-Elpetu pardonon de la ofenditaj dioj. 
-Kiel? 
-Ligia estas malsana. Influu la cezaron aŭ Tigellinuson, ke 
oni redonu ŝin al Vinicius. 
Kaj ŝi demandis kun malespero: 
-Ĉu vi pensas, ke mi tion povas? 
-Sed vi povas ion alian. Se Ligia resaniĝos, ŝi devos morti sur areno. Iru en la templon de Vesto kaj postulu, ke virge 
magna troviĝu hazarde apud Tulianum en la momento, kiam
la malliberigitoj estos elkondukataj al morto, kaj ke ŝi ordonu 
liberigi tiun knabinon. La granda pastrino ne rifuzos ĝin al vi. 
-Kaj se Ligia mortos pro la febro? 
-La kristanoj diras, ke Kristo estas venĝema, sed justa; 
eble vi akiros lian pardonon per la intenco mem. 
-Li donu al mi iun signon, ke li savos Rufiuson. 
Petronius movis la ŝultrojn. 
-Mi ne venas kiel lia sendito, ho dia, mi nur diras al vi: 
estu prefere en paco kun ĉiuj dioj romaj kaj fremdaj. 
-Mi iros, - diris Poppaea per rompita voĉo. 
Petronius spiris profunde. 
-Fine mi ion efikis, - li pensis. 
Kaj, reveninte al Vinicius, li diris al la juna tribuno: 
-Petu vian Dion, ke Ligia ne mortu pro febro, ĉar se ŝi ne 
mortos, la Granda vestpastrino ordonos ŝin liberigi. La aŭgustino mem petos ŝin pri tio. 
Vinicius rigardis lin per okuloj, en kiuj brilis febro, kaj respondis: 
-Ŝin liberigos Kristo. 
Kaj Poppaea, kiu estis preta, por savi Rufiuson, bruloferi 
hekatombojn al ĉiuj dioj de la mondo, en la sama vespero 
ankoraŭ iris Forumon, al la vestpastrinoj, konfidinte la malsanan infanon al la zorgado de fidela vartistino, Silvia, kiu 
iam ankaŭ ŝin vartis. 
Sed sur Palatino verdikto je la infano estis jam eldonita, ĉar 
apenaŭ la portilo de la imperiestrino malaperis post la Granda pordego, en la ĉambron, kie kuŝis la malgranda Rufius, 
eniris du liberigitoj de la cezaro, el kiuj unu ĵetis sin sur la 
maljunan Silvian kaj ŝtopis ŝian buŝon, kaj la alia, kaptinte
bronzan statueton de la sfinkso, senkonsciigis ŝin per la unua 
bato. 
Poste ili proksimiĝis al Rufius. La knabo, konsumata de 
febro kaj senkonscia, ne komprenante, kio okazas ĉirkaŭ li, 
ridetis al ili kaj fermetis siajn belegajn okulojn, kvazaŭ li penus ilin rekoni. Sed ili, depreninte de la vartistino zonon, nomata cingulum, bantligis ĝin ĉirkaŭ lia kolo kaj kuntiris. La 
infano, vokinte foje la patrinon, mortis facile. Poste ili envolvis ĝin en la littukon kaj, sidinte sur pretigitajn ĉevalojn, rapidis for al Ostio, kie ili ĵetis la korpon en la maron. 
Poppaea, ne trovinte la Grandan virgulinon, kiu kune kun 
la aliaj vestpastrinoj estis ĉe Vatinius, revenis baldaŭ Palatinon. Trovinte la malplenan liton kaj la malvarmiĝintan korpon de Silvia, ŝi svenis, kaj kiam oni ŝin rekonsciigis, ŝi komencis krii kaj ŝiaj sovaĝaj krioj sonis dum la tuta nokto kaj 
dum la sekvinta tago. 
Sed en la tria tago la cezaro ordonis al ŝi veni al festeno, do, 
vestinte sin per ametista tuniko, ŝi venis kaj sidis kun ŝtonsimila vizaĝo, orhara, belega kaj malserena kiel la anĝelo de 
morto.
ĈAPITRO LVI 
Antaŭ ol la Flaviusoj starigis Koloseon, oni konstruis la 
amfiteatrojn en Romo plejparte el ligno, kaj tial preskaŭ 
ĉiuj forbrulis en la fajrego. Nero tamen, por aranĝi la promesitajn cirkoludojn, ordonis starigi kelkajn novajn kaj inter ili 
unu grandegan, por kies konstruo oni komencis, tuj post la 
estingo de la fajro, venigi per la maro kaj Tibro potencajn arbotrunkojn, dehakitajn sur la deklivoj de Atlaso. Ĉar la ludoj 
devis superi ĉiujn antaŭajn per sia brileco kaj nombro de viktimoj, oni aldonis vastajn tenejojn por la homoj kaj bestoj. 
Miloj da metiistoj laboris ĉe la konstruado tage kaj nokte. Oni 
konstruis kaj ornamis senripoze. La popolo rakontis al si mirindaĵojn pri la apogoj, inkrustitaj per bronzo, sukceno, eburo, perlamoto kaj ŝelo de transmaraj testudoj. Kanaloj, kondukitaj laŭlonge de la vicoj, plenigotaj per glacia akvo, celis 
konservi en la konstruaĵo agrablan malvarmon eĉ dum plej 
brula vetero. Grandega purpura velarium ŝirmis kontraŭ la 
sunradioj. Inter la vicoj oni starigis incensilojn por bruligi 
arabajn aromaĵojn; supre oni lokis aparatojn surŝprucontajn 
la rigardantojn per safrana akvo kaj verbeno. La famaj arĥitektoj, Severus kaj Celer, streĉis sian tutan scion por starigi 
amfiteatron senkomparan kaj kune povantan enteni tian 
nombron da scivoluloj, kian povis ĝis nun enteni neniu el la 
konataj amfiteatroj. 
Tial do en la tago, en kiu devis komenciĝi la unua ludus
matutinus, amaso da popolo atendis de la tagiĝo la malfermon 
de la pordegoj, aŭskultante kun plezuro la muĝadon de leonoj, la raŭkan blekadon de panteroj kaj la hurladon de hundoj. Al la bestoj oni donis de du tagoj nenion por manĝi, anstataŭe oni traŝovis antaŭ iliaj okuloj sangajn pecojn da viando, por des pli eksciti ilian furiozon kaj malsaton. Iafoje ektondris tia uragano da sovaĝaj voĉoj, ke la homoj, starantaj 
antaŭ la cirko, ne povis interparoli, kaj la pli impresemaj pali- 
ĝis pro timo. Je la sunleviĝo tamen sonis interne de la cirko 
kantoj laŭtaj, sed trankvilaj, kiujn oni aŭskultis kun miro, ripetante unu al alia: "La kristanoj! la kristanoj!" Vere, multnombrajn arojn da ili oni venigis nokte ankoraŭ en la amfiteatron, kaj ne nur el unu malliberejo, kiel oni intencis komence, sed poparte el ĉiuj. Oni sciis en la amaso, ke la cirkoludoj daŭros dum tutaj semajnoj kaj monatoj, sed oni disputis, 
ĉu kun tiu parto de la kristanoj, kiu estis destinita por hodiaŭ, 
oni sukcesos fini en la daŭro de unu tago. La viraj, virinaj kaj 
infanaj voĉoj, kantantaj la matenan kanton, estis tiel multaj, 
ke spertuloj opiniis, ke, se oni eĉ sendos unufoje po ducent aŭ 
tricent homoj sur la arenon, la bestoj laciĝos, satiĝos kaj ĝis 
la vespero ne povos ĉiujn disŝiri. Aliaj asertis, ke tia granda 
nombro da viktimoj, aperantaj samtempe sur la areno, distras 
la atenton kaj ne lasas konvene ĝui la spektaklon. Laŭgrade 
kiel proksimiĝis la momento, en kiu oni devis malfermi la 
koridorojn, nomatajn vomitoria, kondukantajn internen, la 
popolo iĝis pli vigla, pli gaja kaj diskutis pri diversaj aferoj, 
koncernantaj cirkoludojn. Komencis formi sin partioj, laŭ- 
dantaj pli grandan lertecon de leonoj aŭ de tigroj en disŝirado 
de homoj. Tie kaj ie oni intervetis. Aliaj parolis tamen pri la 
gladiatoroj, kiuj estis ludontaj sur la areno antaŭ la kristanoj,
kaj denove formiĝis partioj jen de samnitoj, jen de gaŭloj, jen 
de mirmilonoj, jen de tracianoj, jen de retistoj. Pli aŭ malpli 
grandaj iliaj taĉmentoj, kondukataj de majstroj, nomataj lanistae, frumatene komencis enflui la amfiteatron. Ne volante 
laciĝi antaŭtempe, ili marŝis sen armiloj, ofte tute nudaj, ofte 
kun verdaj branĉoj en la manoj, aŭ kronitaj per floroj, junaj, 
belegaj en la matena lumo kaj plenaj de vivo. Iliaj korpoj, 
brilantaj de olivoleo, potencaj, kvazaŭ skulptitaj el marmoro, 
vekis admiron de la popolo, kiu amegis ja belajn formojn. 
Multajn el ili oni konis persone kaj ĉiumomente aŭdiĝis la 
krioj: "Saluton, Furnius! saluton, Leo! saluton, Maximus! saluton, Diomedes!" Junaj knabinoj levis al ili okulojn plenajn 
de amo, kaj ili serĉis rigarde, kiu estas la plej bela, kaj parolis al ili per ŝercaj vortoj, kvazaŭ neniu zorgo pezus super ili, 
sendante mankisojn aŭ vokante: "Karesu, antaŭ ol la morto 
min karesos!" Poste ili malaperis en la pordegoj, el kiuj multaj estis neniam reelirontaj. Sed ĉiam novaj kaŭzoj distris la 
atenton de la amaso. Post la gladiatoroj iris mastigophori, t. e. 
homoj armitaj per vipoj, kies devo estis vipi kaj stimuli la batalantojn. Poste muloj tiris al la spoliarium tutajn vicojn da 
veturiloj, sur kiuj estis metitaj amasoj da lignaj ĉerkoj. Je tiu 
vido ĝojis la popolo, konjektante el ilia nombro pri la grandeco de la spektaklo. Plue pasis homoj, kiuj devis finmortigi 
la vunditojn, alivestitaj tiel, ke ĉiu similis al Ĥarono aŭ al 
Merkuro, poste homoj gardantaj ordon en la cirko, disdonantaj la sidlokojn, poste sklavoj disportantaj manĝaĵojn kaj malvarmajn trinkaĵojn, fine pretorianoj, kiujn ĉiu cezaro ĉiam 
havis apude en amfiteatro. 
Oni malfermis fine la vomitoria kaj la amasoj ĵetegis sin 
internen. Sed tiel multegaj estis la alvenintoj, ke ili fluis kaj
fluis dum tutaj horoj kaj mirinde eĉ estis, ke la amfiteatro 
povas engluti tiel sennombran homamason. La muĝoj de la 
bestoj, flarantaj la homajn ordorojn, plifortiĝis ankoraŭ. La 
popolo bruegis en la cirko, okupante la lokojn kiel ondo dum 
ventego. 
Venis fine la urboprefekto, ĉirkaŭita de vigiloj, kaj post li 
en jam senrompa vico komencis ŝanĝi sin la portitoj de la 
senatanoj, konsuloj, pretoroj, ediloj, oficistoj publikaj kaj palacaj, pretoriaj ĉefuloj, patricioj kaj elegantaj virinoj. Kelkajn 
portilojn antaŭkuris liktoroj, portantaj hakilojn meze de vergofaskoj, aliajn - amasoj da sklavoj. En la suno flagris la oritaĵoj de la portiloj, blankaj kaj diverskoloraj vestoj, plumoj, 
orelringoj, juveloj, la ŝtalo de la hakiloj. El la cirko aŭdiĝis 
krioj, per kiuj la popolo salutis la potencajn altrangulojn. De 
tempo al tempo alvenis ankoraŭ negrandaj taĉmentoj da pretonanoj. 
Sed la pastroj el diversaj temploj alvenis iom pli poste, kaj 
nur post ili oni portis la sanktajn virgulinojn de Vesto, kiujn 
antaŭiris liktoroj. Por komenci la spektaklon oni atendis jam 
nur la cezaron, kiu, ne volante atendigi la popolon tro longe 
kaj dezirante favorigi ĝin al si per rapidemo, baldaŭ alvenis, 
akompanata de la aŭgustino kaj aŭgustanoj. 
Petronius venis inter la aŭgustanoj, havante en sia portilo 
Viniciuson. Li sciis, ke Ligia estas malsana kaj senkonscia, sed 
ĉar en la lastaj tagoj la aliro al la malliberejo estis severe gardata, ĉar la antaŭajn postenantojn oni anstataŭigis per novaj, 
al kiuj estis malpermesite paroli kun la gardistoj, same kiel 
doni plej etajn informojn al tiuj, kiuj venis demandi pri la 
tnalliberigitoj, tial li ne estis certa, ĉu ŝi trovas sin inter la 
viktimoj, destinitaj por la unua tago de la spektakloj. Por leonoj oni povus sendi ŝin ankaŭ malsanan, eĉ senkonscian. 
Sed ĉar la viktimoj estis ĉirkaŭkudrotaj per bestaj feloj kaj 
sendotaj grandare sur la arenon, tial neniu el la rigardantoj 
povis kontroli, ĉu unu pli aŭ malpli trovas sin inter ili, nek iun 
rekoni. La gardistoj kaj la tuta amfiteatra servistaro estis subaĉetita, kaj kun la bestistoj oni interkonsentis, ke ili kaŝos 
Ligian en iu malluma angulo de la amfiteatro, kaj nokte transdonos ŝin en la manojn de farmisto de Vinicius, kiu tuj forveturigos ŝin en la Albanan montaron. Petronius, al kiu Vinicius konigis la sekreton, konsilis al la juna tribuno, ke li iru 
malkaŝe kun li en la amfiteatron kaj nur ĉe la eniro elŝtelu sin 
en la interpremo kaj rapidu en la ĉelojn, kie, por eviti eblajn 
erarojn, li devis mem montri al la gardistoj Ligian. 
La gardistoj enlasis lin tra malgranda pordeto, tra kiu ili 
mem eniris. Unu el ili, nomata Sirus, kondukis lin senprokraste al la kristanoj. Envoje li diris al Vinicius: 
-Mi ne scias, sinjoro, ĉu vi trovos tiun, kiun vi serĉas. Ni 
demandis pri junulino, nomata Ligia, sed neniu donis al ni 
respondon. Povas esti, ke ili ne fidas al ni. 
-Ĉu ili estas multaj? - demandis Vinicius. 
-Multaj el ili, sinjoro, devos resti por morgaŭ. 
-Ĉu estas inter ili malsanuloj? 
-Tiaj, kiuj ne povas stari sur la piedoj, ne estas. 
Dirinte tion, Sirus malfermis la pordon kaj ili eniris kvazaŭ 
en grandegan ĉambron, sed malaltan kaj malluman, ĉar la 
lumo eniĝis tien sole tra kraditaj malfermaĵoj, apartigantaj ĝin 
de la areno. Vinicius povis komence nenion vidi, li aŭdis nur 
en la ejo murmuradon de voĉoj kaj kriojn de la popolo, atingantajn lin el la amfiteatro. 
Sed post momento, kiam liaj okuloj alkutimiĝis al la krepusko, li vidis tutajn arojn da strangaj estaĵoj, similaj al lupoj 
kaj ursoj. Tio estis la kristanoj, ĉirkaŭkudritaj per bestaj feloj. 
Iuj el ili staris, aliaj preĝis, genuante. Tie kaj ie laŭ longaj haroj, malsuprenfalantaj sur la felo, oni povis ekkoni, ke la viktimo estis virino. Patrinoj, similaj al lupinoj, portis en la brakoj siajn infanojn, ankaŭ vile ĉirkaŭkudritajn. Sed el sub la 
feloj vidiĝis vizaĝoj lumaj, la okuloj en la krepusko brilis de 
ĝojo kaj de febro. Videble estis, ke pliparton de tiuj homoj 
regis unu penso, ekskluziva kaj transmonda, kiu jam dum la 
vivo sensentigis ilin al ĉio, kio okazis ĉirkaŭ ili kaj kio povis 
ilin renkonti. Kelkaj, demandataj de Vinicius pri Ligia, rigardis lin per okuloj kvazaŭ vekitaj el dormo, ne respondante la 
demandojn; aliaj ridetis al li, metante la fingrojn sur la buŝojn 
aŭ montrante la ferajn kradojn, tra kiuj fluis faskoj de brilo. 
Infanoj nur ploris kelkloke, timigitaj per la muĝado de la bestoj, hurlado de la hundoj, kriado de la popolo kaj per la bestosimilaj figuroj de la propraj gepatroj. Vinicius, irante apud 
Sirus la gardisto, rigardis la vizaĝojn, serĉis, demandis, iafoje 
falpusiĝadis pro la korpoj de tiuj, kiuj svenis pro interpremo, 
sufoka aero kaj varmegeco, kaj li trapuŝis sin pluen en la malluman fundon de la ejo, kiu ŝajnis tiel vasta kiel la tuta amfiteatro. 
Sed subite li haltis, ĉar ŝajnis al li, ke proksime de la krado eksonis voĉo konata al li. Aŭskultinte dum momento, li 
turniĝis kaj, trapuŝinte sin tra la amaso, ekstaris proksime. 
Fasko de lumo falis sur la kapon de la parolanto kaj en tiu 
brilo Vinicius rekonis en lupa felo la maldikan kaj senindulgan vizaĝon de Crispus. 
-Pentu pro viaj pekoj, - diris Crispus, - ĉar la momento tuj venos. Sed kiu pensas, ke per la sola morto li liberiĝos
de siaj kulpoj, tiu novan pekon plenumas kaj estos ĵetita en 
la eternan fajron. Per ĉiu via peko, kiun vi plenumis dum la 
vivo, vi renovigis la mortsuferojn de la Sinjoro, kiel do vi kuraĝas kredi, ke tiu sufero, kiu vin atendas, povas egali la Lian? 
Per egala morto pereos hodiaŭ justuloj kaj pekuloj, sed la Sinjoro distingos siajn merititojn. Ve al vi, ĉar la leonaj dentegoj 
disŝiros viajn korpojn, sed ne disŝiros viajn kulpojn, nek viajn kalkulojn kun Dio. La Sinjoro elmontris sufiĉe da kompatemo, kiam Li permesis najli sin al la kruco, sed de nun Li 
estos nur juĝisto, kiu neniun kulpon lasos senpune. Do vi, 
kiuj pensis, ke per martireco vi neniigos viajn pekojn, blasfemas kontraŭ la Dia justeco kaj des pli profunda abismo vin 
atendas. Finiĝis la kompatemo kaj venis la tempo de la Dia 
kolero. Jen vi staros post momento antaŭ la terura juĝo, antaŭ 
kiu apenaŭ virtulo saviĝas. Pentu pro viaj pekoj, ĉar malfermitaj estas la inferaj senfundaĵoj kaj ve al vi, edzoj kaj edzinoj, ve al vi, gepatroj kaj infanoj! 
Kaj etendinte la ostajn manojn, li skuis ilin super la klinitaj kapoj, sentima, sed ankaŭ senkompata eĉ antaŭ la morto, 
al kiu post momento devis iri ĉiuj tiuj kondamnitoj. Post liaj 
vortoj aŭdigis la voĉoj: "Ni pentu pro niaj pekoj!", poste sekvis silento kaj oni aŭdis nur ploron de infanoj kaj batadon de 
manoj sur la brustoj. Kaj al Vinicius la sango koagulis en la 
vejnoj. Li, kiu sian tutan esperon bazis sur la kompatemo de 
Kristo, aŭdis nun, ke venis la tago de kolero kaj ke kompaton 
ne havigos eĉ morto sur la areno. Trakuris, vere, lian kapon 
penso luma kaj rapida kiel fulmo, ke Petro la apostolo alie 
parolus al tiuj ĉi mortontoj, malgraŭ tio tamen la severaj vortoj de Crispus, plenaj de fanatikeco, kaj tiu malluma ejo kun 
kradoj, post kiu estis la kampo de martireco, kaj ĝia proksimeco kaj la amasego de la viktimoj, vestltaj jam por la morto, plenigis lian animon per teruro kaj timego. Ĉio tio kune 
ŝajnis al li pli terura kaj pli monstra ol la plej sangaj bataloj, 
kiujn li partoprenis. La malbonaero kaj varmegeco komencis 
lin sufoki. Malvarma ŝvito aperis sur lia frunto. Ekkaptis lin 
timo, ke li svenos kiel tiuj, pro kies korpoj li falpusiĝis dum sia 
serĉado en la fundo de la ejo, kiam do li pensis krome, ke ĉiumomente oni povas malfermi la kradojn, li komencis laŭte 
voki Ligian kaj Ursuson, esperante, ke se ne ili mem, respondos al li iu, kiu ilin konas. 
Efektive, tuj iu homo, alivestita kiel urso, tiris lin je la togo 
kaj diris: 
-Sinjoro, ili restis en la malliberejo. Min oni elkondukis 
laste kaj mi vidis ŝin malsana sur la kuŝejo. 
-Kiu vi estas? - demandis Vinicius. 
-La fosisto, en kies kabano la apostolo baptis vin, sinjoro. 
Oni malliberigis min antaŭ tri tagoj, kaj hodiaŭ mi jam mortos. 
Vinicius ekspiris. Enirante ĉi tien, li deziris trovi Ligian, 
nun tamen li estis preta danki al Kristo, ke ŝi ne estas ĉi tie, 
kaj vidi en tio signon de Lia kompatemo. 
Dume la fosisto tiris lin duafoje je la togo kaj diris: 
-Ĉu vi memoras, sinjoro, ke mi kondukis vin en la korneliusan vinberejon, kie en la budo predikis la apostolo? 
-Mi memoras, - respondis Vinicius. 
-Mi vidis lin poste tagon antaŭ ol oni min malliberigis. Li 
benis min kaj diris, ke li venos en la amfiteatron por krucosigni la pereantojn. Mi volus rigardi lin en la momento de la 
morto kaj vidi la signon de kruco, ĉar tiam pli facile estos al 
mi morti, se do vi scias, sinjoro, kie li estas, diru al mi.
Vinicius mallaŭtigis la voĉon kaj respondis: 
-Li estas inter la servistoj de Petronius, alivestita kiel sklavo. Mi ne scias, kie ili elektis la lokojn, sed mi revenos en la 
cirkon kaj vidos. Rigardu min, kiam vi eliros la arenon, kaj mi 
leviĝos kaj turnos la kapon en ilian flankon. Tiam vi trovos lin 
per la okuloj. 
-Dankon al vi, sinjoro, kaj pacon al vi. 
-Estu al vi la Savinto kompatema. 
-Amen. 
Vinicius eliris el la cuniculum kaj iris la amfiteatron, kie li 
havis lokon apud Petronius, meze de la aliaj aŭgustanoj. 
-Ĉu vi trovis ŝin? - demandis lin Petronius. 
-Ne. Ŝi restis en la malliberejo. 
-Aŭskultu, kio venis ankoraŭ en mian penson, sed aŭ- 
skultante, rigardu, ekzemple, Nigidian, por ke ŝajnu, ke ni parolas pri ŝia kombaĵo... Tigellinus kaj Chilo rigardas nin ĉi 
momente... Aŭskultu do: oni metu Ligian nokte en ĉerkon 
kaj elportu ŝin el la malliberejo kiel mortintan; la ceteron vi 
divenas. 
-Jes, - respondis Vinicius. 
La pluan interparolon rompis al ili Tulius Senecio, kiu, kliniĝinte al ili, demandis: 
-Eble vi scias, ĉu oni donos armilojn al la kristanoj? 
-Ni ne scias, - respondis Petronius: 
-Mi preferus, ke oni donu, - diris Tulius, - alie la areno 
tro baldaŭ iĝas simila al buĉejo. Sed kia belega amfiteatro! 
Efektive, la vidaĵo estis impona. La malpli altaj vicoj, plenegaj de togoj, blankis kiel neĝo. En la orita podio sidis la 
cezaro, ornamita per diamanta kolĉeno, kun ora florkrono 
sur la kapo, apud li la belega kaj malserena aŭgustino, apude, ambaŭflanke, la vestpastrinoj, altaj oficistoj, senatanoj en 
borderitaj vestoj, militistaj ĉefuloj en brilantaj armaĵoj, unuvorte ĉiu, kiu estis en Romo potenca, brila kaj riĉa. En la pluaj 
vicoj sidis kavaliroj, kaj pli alte nigris ronde maro da homaj 
kapoj, super kiuj de la kolonoj pendis girlandoj, plektitaj el 
rozoj, lilioj, anemonoj, hederoj kaj vinberbranĉoj. 
La popolo interparolis laŭte, voksignis, kantis, iafoje eksplodis per rido pro iu sprita vorto, kiun oni komunikis al si 
reciproke de vico al vico, kaj piedfrapis pro senpacienco por 
plirapidigi la spektaklon. 
Fine la piedfrapado iĝis simila al tondro kaj senĉesa. Tiam 
la urboprefekto, kiu jam antaŭe ĉirkaŭrajdis la arenon kun sia 
brila sekvantaro, donis signon per tuko, al kio respondis en 
la amfiteatro ia ĝenerala: "aaa!..." elŝirita el miloj da brustoj. 
Ordinare oni komencis la spektaklojn per ĉasado de sova- 
ĝaj bestoj, en kio majstris diversaj barbaroj el la nordo kaj 
sudo, ĉi foje tamen devis esti eĉ tro da bestoj, oni komencis 
do per andabatae, t. e. homoj, vestitaj per kaskoj sen okultruoj, 
kiuj sekve batalis blinde. Keldeko da ili, enirinte samtempe la 
arenon, komencis svingi glavojn en la aero, kaj mastigophori 
per longaj forkegoj puŝis ilin unu al alia, ke ili povu renkontiĝi. La pli eleganta publiko rigardis indiferente kaj malrespekte similan spektaklon, sed la popolon amuzis la mallertaj 
movoj de la luktistoj, kaj se okazis, ke ili renkontiĝis dors-aldorse, ĝi eksplodis per laŭta rido, vokante: "dekstren!" "maldekstren!" "rekten!" kaj ofte intence erarigante la kontraŭ- 
ulojn. Kelkaj paroj tamen kunkroĉigis kaj la batalo komencis 
esti sanga. La pli obstinaj luktistoj ĵetis la ŝildojn kaj, doninte al si reciproke la maldekstrajn manojn por ne plu disiĝi, 
per la maldekstraj batalis pro vivo aŭ morto. Kiu falis, levis la
fingrojn supren, petegante per tiu signo kompaton, sed en la 
komenco de spektaklo la popolo insistis ordinare morton de 
la vunditoj, precipe se koncernataj estis andabatae, kiuj, havante la vizaĝojn kovritajn, restis al ĝi nekonataj. Iom post iom 
la nombro de la batalantoj malgrandiĝis, kaj kiam fine restis 
nur du, oni puŝis ilin unu al la alia tiel, ke renkontiĝinte, ili 
falis sur la sablon kaj sur ĝi mortpikis sin reciproke. Tiam 
meze de la krioj "finite!"1 cirkaj servistoj forigis la kadavrojn, 
post kio servoknabetoj forrastis la freŝajn signojn sur la areno kaj surŝutis ĝin per safranaj folioj. 
Nun devis sekvi pli serioza batalo, ekscitanta la intereson 
ne nur de la popolamaso, sed ankaŭ de la eleganta publiko, 
dum kiu junaj patricioj faris grandegajn vetojn, ofte malgajnante ĉion ĝis la lasta monero. Tuj komencis ankaŭ rondiri el 
manoj en manojn tabuletoj, sur kiuj oni enskribis la nomojn 
de favoratoj kaj kune la nombron da sestercoj, kiun ĉiu vetodonis pro sia elektito. La spectati, t. e. luktistoj, kiuj batalis jam 
sur areno kaj triumfis sur ĝi, ricevis plej multe da partianoj. 
sed inter la ludantoj estis ankaŭ tiaj, kiuj vetodonis konsiderindajn sumojn por gladiatoroj novaj kaj nekonataj, esperante, ke en la okazo de ilia venko ili enpoŝigos grandegajn 
gajnojn. Vetis eĉ la cezaro kaj la pastroj kaj la vestpastrinoj kaj 
la senatanoj kaj la kavaliroj kaj la popolo. La plebanoj, se 
mankis al ili mono, vetodonis ofte la propran liberecon. Oni 
do atendis kun batantaj koroj, eĉ kun timo, la aperon de la 
luktistoj kaj pluraj faris laŭtajn ĵurpromesojn al la dioj por 
certigi ilian protekton al sia favorato. 
Efektive, kiam aŭdiĝis la timigaj sonoj de la trumpetoj, en 
la amfiteatro ekregis la silento de atendo. Miloj da okuloj di- 
1 Peractum est.
rektis sin al la granda pordego, al kiu proksimiĝis homo, alivestita kiel Ĥarono, kaj meze de la ĝenerala silento frapis ĝin 
trifoje per martelo, kvazaŭ vokante al morto tiujn, kiuj estis 
kaŝitaj post ĝi. Poste malfermiĝis malrapide ambaŭ duonoj de 
la pordego, montrante nigran faŭkon, el kiu sur la luman arenon komencis eliri la gladiatoroj. Ili iris taĉmente, po dudek 
kvin homoj, aparte tracianoj aparte mirmilonoj, samnitoj, 
gaŭloj, ĉiuj peze armitaj, kaj fine retiarii, tenantaj en unu mano reton, en la alia tridenton. Je ilia vido tie kaj ie sur la benkoj aŭdiĝis aplaŭdoj, kiuj baldaŭ ŝanĝis sin en unu grandan 
kaj daŭran uraganon. De supre ĝis malsupre oni vidis brilantajn vizaĝojn, aplaŭdantajn manojn kaj buŝojn, el kiuj eliĝis 
krioj. Ili dume ĉirkaŭiris la tutan arenon per paŝo egalritma 
kaj elasta, flagrante per glavoj kaj riĉaj armaĵoj, poste haltis 
antaŭ la imperiestra podio, fieraj, trankvilaj kaj brilaj. Akra 
sono de korno silentigis la aplaŭdojn; tiam la luktistoj etendis supren la dekstrajn brakojn kaj levante la okulojn kaj la 
kapojn al la cezaro, komencis voki, aŭ pli ĝuste, kanti per tiri- 
ĝemaj voĉoj: 
"Ave, caesar imperator! 
Morituri te salutant!" 
Poste ili rapide dispartiĝis, okupante apartajn lokojn ĉe la 
rando de la areno. Ili devis ataki sin rcciproke en tutaj taĉ- 
mentoj, sed antaŭe oni permesis al pli famaj luktistoj renkontiĝi en serio de duopaj bataloj, en kiuj plej bone elmontriĝis la forto, lerteco kaj kuraĝo de la kontraŭuloj. Tuj efektive el inter la gaŭloj elpaŝis luktisto, bone konata al amantoj 
de amfiteatro sub la nomo "Buĉisto" (Lanio), venkinto en 
multaj cirkoludoj. Kun granda kasko sur la kapo, en kiraso
kuprokovranta de antaŭe kaj malantaŭe lian potencan bruston, li aspektis en la lumo sur la flava areno kiel grandega, 
brilanta skarabo. Ne malpli glora retiarius, Calendio, elpaŝis 
kontraŭ lin. 
Inter la rigardantoj oni komencis veti: 
-Kvincent sestercojn pro la gaŭlo! 
-Kvincent pro Calendio! 
-Je Herkulo! mil! 
-Dumil! 
Dume la gaŭlo, veninte ĝis la mezo de la areno, komencis 
repaŝi kun alcelita glavo kaj, levante la kapon, rigardis atente la kontraŭulon tra la okultruoj de la viziero, dum la facila, 
belforma kaj statusimila retiarius, tute nuda, krom zonaĵo sur 
la koksoj, ĉirkaŭiris rapide la pezan malamikon, gracie svingante la reton, levante aŭ mallevante la tridenton kaj kantante la kutiman kanton de la retistoj: 
"Ne vin, fiŝon nur mi ĉasas, 
Ne forkuru, gaŭlo!"1 
Sed la gaŭlo ne forkuris, ĉar post momento li haltis kaj, 
ekstarinte loke, komencis turni sin per apenaŭ rimarkeblaj 
movoj, tiel por ĉiam havi la malamikon antaŭe. En lia figuro 
kaj monstre granda kapo estis io terura. La rigardantoj bonege komprenis, ke tiu peza, kuprokirasita korpo pretiĝas al 
subita atako, kiu povas decidi pri la batalo. La retisto dume 
jen alsaltis al li, jen forsaltis, farante per sia tridenta forkego 
movojn tiel rapidajn, ke la homa rigardo apenaŭ povis ilin 
sekvi. La tinto de la dentoj kontraŭ la kiraso aŭdiĝis kelkfo- 
1 Non te peto, piscem peto, 
quid me fugis, Galle.
je, sed la gaŭlo eĉ ne ŝanceliĝis, donante per tio ateston pri sia 
grandega forto. Lia tuta atento ŝajnis esti koncentrita ne sur 
la tridento, sed sur la reto, kiu senĉese ŝvebis super lia kapo 
kiel malbonaŭgura birdo. La rigardantoj, retenante la spiron 
en la brusto, observis la majstran ludon de la gladiatoroj. Lanio, trovinte konvenan momenton, falegis fine sur sian kontraŭulon, kaj tiu kun sama rapideco trakuris sub lia glavo kaj 
levita brako, rektiĝis kaj eksvingis la reton. 
La gaŭlo, turniginte loke, haltigis ĝin per sia ŝildo, post kio 
ambaŭ dissaltis. En la amfiteatro ektondris la krioj: "Macte!", 
kaj en la malpli altaj vicoj oni komencis fati novajn vetojn. La 
cezaro mem, kiu komence interparolis kun la vestpastrino 
Rubria kaj nemulte atentis ĝis nun la spektaklon, turnis la 
kapon al la areno. 
Kaj ili komencis batali tiel majstre, kun tia precizeco de 
movoj, ke ŝajnis momente, kvazaŭ ili batalas ne pro vivo aŭ 
morto, sed por elmontri sian lertecon. Lanio, dufoje ankoraŭ 
evitinte la reton, komencis repaŝi al la rando de la areno. 
Tiam tamen tiuj, kiuj vetis kontraŭ li, ne volante, ke li ripozu, 
komencis krii: "Ataku!" La gaŭlo obeis kaj atakis. La brako de 
la retisto sangis kaj lia reto malleviĝis. Lanio kuntiriĝis kaj 
saltis, volante bati la lastan baton. Sed en la sama momento 
Calendio, kiu intence ŝajnigis, ke li ne povas manovri plu la 
reton, kliniĝis flanken, evitis la baton kaj, enŝovinte la tridenton inter la genuojn de la kontraŭulo, faligis lin teren. 
Tiu volis leviĝi, sed en momento ĉirkaŭvolvis lin la fatalaj 
ŝnuroj, en kiuj ĉe ĉiu movo li pli implikis la manojn kaj la 
piedojn. Dume la batoj de la tridento fiksis lin fojon post fojo 
al la tero. Foje ankoraŭ li kolektis la fortojn, apogis sin sur la 
mano kaj streĉis sin por leviĝi - vane! Li levis ankoraŭ al la
kapo la malfortiĝantan manon, en kiu li ne povis plu teni la 
glavon, kaj falis dorsen. Calendio premis lian kolon al la tero 
per la dentoj de la forkego kaj, apoginte sin ambaŭmane sur 
ĝia tenilo, turniĝis al la imperiestra loĝio. 
La tuta cirko tremis de aplaŭdoj kaj de homa muĝado. Por 
la partianoj de Calendio li estis ĉi momente pli granda ol la 
cezaro, sed ĝuste tial malaperis el iliaj koroj la malamikeco 
kontraŭ Lannio, kiu por la prezo de la propra sango plenigis 
iliajn poŝojn. Dividiĝis do la deziroj de la popolo. Sur ĉluj 
benkoj montriĝis samnombre la signoj de morto kaj la signoj 
de kompato, sed la retisto rigardis nur al la loĝio de la cezaro kaj vestpastrinoj, atendante, kion ili decidos. 
Malfeliĉe, Nero ne havis simpation al Lannio, ĉar dum lasta cirkoludo antaŭ la brulego li malgajnis, vetante kontraŭ li, 
grandan monsumon al Licinius, li elŝovis do la manon el la 
podio kaj turnis la dikfingron al la tero. 
La vestpastrinoj tuj ripetis la signon. Tiam Calendio genuiĝis sur la brusto de la gaŭlo, eligis mallongan ponardon, 
kiun li portis ĉe la zono, kaj flankiginte la armaĵon ĉe la kolo 
de la kontraŭulo, enbatis ĝis la tenilo en lian gorĝon la triangulan akraĵon. 
-Peractum est! - aŭdigis voĉoj en la amfiteatro. 
Lannio konvulsiis dum ioma tempo kiel buĉita bovo, kaj 
batis la sablon per la piedoj, poste li streĉiĝis kaj restis senmova. 
Merkuro ne bezonis kontroli per ardanta feraĵo, ĉu li vivas 
ankoraŭ. Tuj oni forigis lin kaj ekluktis aliaj paroj, post kies 
paso flamis nur la batalo de la tutaj taĉmentoj. La popolo partoprenis ĝin per la animo, koro kaj okuloj: ĝi kriegis, muĝis, 
fajfis, aplaŭdis, ridis, stimulis la batalantojn, frenezis. Sur la
areno la gladiatoroj, dividitaj en du partiojn, batalis kun la 
furiozo de sovaĝaj bestoj: brusto frapis bruston, korpoj kuntordis sin en morta ĉirkaŭbrako, krakis en la artikoj potencaj 
kruroj, glavoj dronis en brustoj kaj ventroj, palaj buŝoj ŝprucigis sangon sur la sablon. Kelkdek novulojn ekregis en la fino 
tia teruro, ke elŝirinte sin el la ĥaoso, ili komencis forkuri, sed 
la mastigophori repelis ilin en la batalon per siaj plumbofinitaj 
vipoj. Sur la sablo formiĝis grandaj, malhelaj makuloj; ĉiam 
pli da nudaj kaj armitaj korpoj kuŝis unu apud alia sur la sablo kiel garboj. Vivantoj batalis sur la kadavroj, falpuŝiĝis pro 
armaĵoj, ŝildoj, vundis la piedojn per rompitaj armiloj kaj falis. La popolo frenezis pro ĝojo, ebriiĝis per morto, spiris ĝin, 
satigis per ĝia bildo la okulojn kaj kun volupto sorbis en la 
pulmojn ĝiajn odorojn. 
La venkitoj kuŝis preskaŭ ĉiuj mortaj. Apenaŭ kelkaj vunditoj genuiiĝis en la mezo de la areno kaj, ŝanceliĝante, etendis la manojn al la rigardantoj, petante kompaton. Al la venkintoj oni disdonis premiojn, laŭrokronojn, olivarbajn bran- 
ĉetojn, kaj sekvis momento de ripozo, kiu laŭ la ordono de la 
ĉiopova cezaro ŝanĝis sin en festenon. En la incensiloj oni 
bruligis aromaĵojn. Ŝprucigistoj pluvigis sur la popolon roson 
safranan kaj violan. Oni disportis malvarmajn trinkaĵojn, rostitajn viandojn, dolĉajn kukaĵojn, vinon, olivoleon kaj fruktojn. La popolo manĝegis, interbabilis kaj kriis honore al la 
cezaro por lin inklinigi al des pli granda malavareco. Efektive, kiam oni satigis la malsaton kaj soifon, centoj da sklavoj 
enportis korbojn, plenajn de donacoj; knabetoj, alivestitaj kiel 
amoroj, elprenis el ili diversajn objektojn kaj disĵetis ambaŭ- 
mane inter la benkojn. En la momento, kiam estis disdonataj loteriaj tesserae, komenciĝis batalo: la homoj interpuŝis sin,
renversis, piedpremis unu aliajn, vokis helpon, saltis trans 
benkovicoj kaj sufokiĝis en la terura interpremo, ĉar kiu ricevis feliĉan numeron, povis gajni eĉ domon kun ĝardeno, sklavon, luksan vestaĵon aŭ maloftan sovaĝan beston, kiun li 
poste vendis en amfiteatron. Pro tiuj kaŭzoj iĝis tiaj ĥaosoj, 
ke multfoje pretorianoj devis enkonduki ordon, kaj post ĉiu 
disdonado oni elportis el la rigardejo homojn kun rompitaj 
brakoj, kruroj, aŭ mortsufokitajn en la interpremo. 
La pli riĉaj el la rigardantoj tamen ne partoprenis en la batalo pro la tesserae. La aŭgustanoj amuzis sin ĉi foje per la vido 
de Chilo kaj per mokado je vanaj penoj, kiujn li faris por 
montri al la homoj, ke batalon kaj sangoverŝadon li povas 
rigardi egale kiel ĉiu alia. Vane tamen la malfeliĉa greko kuntiris la brovojn, mordis la lipojn kaj premis la pugnojn tiel, ke 
la ungoj eniĝis en la manojn. Same lia greka naturo, kiel lia 
persona timemo ne elportis tiajn spektaklojn. Lia vizaĝo pali- 
ĝis, gutoj da ŝvito perlokovris la frunton, la lipoj bluigis, enprofundiĝis la okuloj, la dentoj komencis klaki kaj la korpon 
atakis tremado. Post la batalo li iom rekonsciiĝis, kaj kiam oni 
lin mokpikis, regis lin subita kolero kaj malespere li komencis respondi la pikojn. 
-Ha, greko! malplaĉegas al vi la vido de disŝirita homa 
haŭto! - diris Vatinius, tirante lin je la barbo. 
Kaj Chilo turnis al li siajn du lastajn flavajn dentojn - kaj 
respondis: 
-Mia patro ne estis botisto, do mi ne scias ĝin fliki. 
-Macte! habet! - kriis kelkaj voĉoj. 
Sed aliaj mokis plu: 
-Ne li estas kulpa, ke anstataŭ koro li havas en la brusto 
pecon da fromaĝo! - kriis Senecio.
-Ne vi estas kulpa, ke anstataŭ kapo vi havas vezikon, - 
respondis Chilo. 
-Eble vi iĝos gladiatoro! vi bone aspektus kun reto sur 
areno. 
-Se vin mi kaptus per ĝi, mi kaptus malbonodoran upupon. 
-Kaj kio estos kun la kristanoj? - demandis Festus el Ligurio. - Ĉu vi ne volus iĝi hundo kaj mordi ilin? 
-Mi ne volus esti via frato. 
-Vi meocia leprulo! 
-Vi liguria mulo! 
-Via haŭto videble jukas, sed mi ne konsilas peti min, ke 
mi vin gratu. 
-Gratu vin mem. Se vi forgratos la proprajn pustulojn, vi 
detruos tion, kio estas en vi plej bona. 
Tiel ili atakis lin, kaj li repikis ilin malice meze de ĝenerala rido. La cezaro aplaŭdis per la manoj, ripetis: "Macte!" kaj 
stimulis ilin. Post momento tamen proksimiĝis Petronius kaj, 
tuŝinte per skulptita ebura bastono la ŝultron de la greko, 
diris: 
-Bone, filozofo, sed en unu afero vi eraris: la dioj kreis vin 
kanajlo, vi tamen iĝis demono, kaj tial vi ne eltenos. 
La maljunulo rigardis lin per siaj inflamruĝaj okuloj, ĉi foje 
li tamen iel ne trovis pretan insulton. Por momento li silentis, poste respondis kvazaŭ kun certa peno: 
-Mi eltenos!... 
Sed dume la trumpetoj anoncis, ke la paŭzo estas finita. La 
homoj komencis forlasi la fakojn, en kiuj ili ariĝis por rektigi la piedojn kaj babili. Komenciĝis ĝenerala movado kaj la 
kutimaj malpacoj pri la antaŭe okupitaj sidejoj. La senatanoj
kaj patricioj rapidis al siaj lokoj. Iom post iom trankviliĝis la 
bruo kaj ordo revenis en la amfiteatron. Sur la areno aperis 
aro da homoj, por disrasti ankoraŭ tie kaj ie sablobulojn, kungluitajn per koagulinta sango. 
Venis la vico por la kristanoj. Sed ĉar tio estis por la popolo 
nova spektaklo kaj neniu sciis, kiel ili kondutos, ĉiuj atendis 
ilin kun certa intereso. La amaso estis agordita atendege, ĉar 
oni antaŭvidis eksterordinarajn scenojn, sed malamike. Tiuj 
homoj, kiuj estis nun aperontaj, bruligis ja Romon kaj ĝiajn 
antikvajn trezorojn. Ili ja nutris sin per la sango de suĉinfanoj, venenis akvojn, malbenis la tutan homan genton kaj plenumis plej malnoblajn krimojn. La ekscititan malamon ne 
kontentigus plej severaj punoj, kaj se ia timo kaptis la korojn, 
ĝi estis nur la timo, ĉu la turmentoj egalos la krimojn de tiuj 
malhumanaj kondamnitoj. 
Dume la suno leviĝis alten kaj ĝiaj radioj, filtritaj tra la purpura velarium, plenigis la amfiteatron per sanga lumo. La sablo alprenis fajran koloron kaj en tiuj briloj, en la homaj viza- 
ĝoj, same kiel en la malplena spaco de la areno, pleniĝonta 
post momento per homa sufero kaj besta furiozo, estis io timiga. Ŝajnis, ke en la aero ŝvebas teruro kaj morto. La amaso, ordinare gaja, sub la influo de la malamo, obstinis en silento. La vizaĝoj havis malamikan esprimon. 
Subite la prefekto donis la signon: tiam aperis la sama maljunulo, alivestita kiel Ĥarono, kiu vokis al morto la gladiatorojn, kaj trairinte per malrapidaj paŝoj la tutan arenon, en 
profunda silento li denove frapis trifoje la pordegon per la 
martelo. 
En la tuta amfiteatro aŭdiĝis la murmuro: 
-La kristanoj! la kristanoj!
Ekgrincis la feraj kradoj: en la mallumaj malfermaĵoj sonis 
la ordinaraj krioj de la mastigophori: "Sur la sablon!" kaj en 
unu momento la areno pleniĝis per aroj kvazaŭ da silvanoj, 
ĉirkaŭkudritaj per feloj. Ili ĉiuj kuris iom rapide, febre, kaj 
alkurinte la mezon de la sablorondo, genuiĝis unu apud la 
aliaj, kun manoj etenditaj supren. La popolo kredis, ke tio 
estas peto pri kompato, kaj furioza pro tia malkuraĝo, ĝi komencis piedfrapi, fajfi, ĵeti malplenajn ujojn de vino, ĉirkaŭ- 
morditajn ostojn kaj muĝi: "Bestojn! bestojn!..." Sed subite 
okazis io neatendita. Jen el la mezo de la vila amaso sonis 
kantantaj voĉoj kaj en la sama momento aŭdigis kanto, kiun 
oni aŭdis unuafoje en roma cirko: 
"Christus regnat!!..." 
Tiam mirego ekregis la popolon. La kondamnitoj kantis kun 
okuloj levitaj al la velarium. Oni vidis vizaĝojn palajn, sed kvazaŭ inspiritajn. Ĉiuj komprenis, ke tiuj homoj ne petas kompaton kaj ke ili ŝajnas vidi nek la cirkon, nek la popolon, nek 
la senaton, nek la cezaron. Christus regnat! sonis ĉiam pli laŭ- 
te, kaj sur la benkoj, for, ĝis la supro, inter la vicoj de la rigardantoj tiu kaj iu demandis sin mem: kio okazas ĉi tie kaj kiu 
estas tiu Christus, kiu regas en la buŝoj de tiuj mortontoj? Sed 
dume oni malfermis alian kradon kaj sur la arenon enkuris 
kun sovaĝa impeto kaj bojado tutaj aroj da hundoj: flavharaj 
grandegaj molosoj el Peloponezo, striaj hundoj el Pireneoj kaj 
lupsimilaj hundegoj el Hibernio, intence malsatigitaj, kun 
kaviĝintaj flankoj kaj sangaj okuloj. Muĝado kaj hurlado plenigis la tutan amfiteatron. La kristanoj, fininte la kanton, genuis senmove, kvazaŭ ŝtoniĝintaj, ripetante nur per unu 
ĝema ĥoro: "Pro Christo! pro Christo!" La hundoj, flarinte homojn en la bestaj feloj kaj mirigitaj per ilia senmoveco, ne 
kuraĝis tuj ĵeti sin sur ilin. Kelkaj levis sin sur la murojn de la 
loĝioj, kvazaŭ ili volus atingi la rigardantojn, aliaj kuris ronde, ekscite bojante, kvazaŭ ili persekutus iun nevideblan beston. La popolo koleriĝis. Ekkriegis miloj da voĉoj: kelkaj el la 
rigardantoj imitis la muĝadon de bestoj, aliaj bojis kiel hundoj, aliaj instigis ilin en ĉiuj lingvoj. La amfiteatro ektremis de 
la kriegoj. La incititaj hundoj komencis jen ĵeti sin al la genuantoj, jen resalti ankoraŭ, ĝis fine unu el la molosoj enigis la 
dentegojn en la ŝultron de virino genuanta fronte kaj subtiris 
ŝin al si. 
Tiam dekoj da ili ĵetis sin en la mezon, kvazaŭ tra elrompaĵo. La amaso ĉesis muĝi por rigardi kun pli granda atento. 
Meze de hurlado kaj raŭkado oni aŭdis ankoraŭ plendajn vo- 
ĉojn virajn kaj virinajn: Pro Christo! pro Christo, sed sur la areno formiĝis tremantaj plektaĵoj el hundaj kaj homaj korpoj 
Sango fluis nun torente el la disŝiritaj korpoj. La hundoj elŝiris 
al si reciproke sangajn homajn membrojn. La odoro de sango 
kaj de disŝiritaj internaĵoj sufokis la arabajn aromojn kaj plenigis la tutan cirkon. Fine restis nur tie kaj ie hurlantaj amasoj. 
Vinicius, kiu en la momento, kiam la kristanoj enkuris, leviĝis kaj turniĝis, por konforme al sia promeso montri al la 
fosisto la lokon, kie inter la sklavoj de Petronius estis la alivestita apostolo, sidiĝis denove kaj sidis kun vizaĝo de mortinto, rigardante per vitrosimilaj okuloj la teruran spektaklon. 
Komence la timo, ke la fosisto povis erari kaj ke Ligia povas
trovi sin inter la viktimoj, tute paralizis lin, sed kiam li aŭdis 
la voĉojn: Pro Christo! kiam li vidis la pereon de tiom da viktimoj, kiuj, mortante, atestis pri sia vero kaj pri sia Dio, posedis lin alia sento, turmenta kiel plej terura doloro, tamen neforpuŝebla, ke se Kristo mem mortis martire, se nun miloj pro 
Li pereas, se fluas maro da sango, tiam unu guto pli nenion 
signifas kaj ke peke estas eĉ peti kompaton. Tiu penso iris al 
li el la areno, traigis lin kun la ĝemoj de la mortantoj, kun la 
odoro de ilia sango. Tamen li preĝis kaj ripetis per sekaj lipoj: 
"Kristo! Kristo! ankaŭ Via apostolo preĝas por ŝi!" Poste li 
dronis en preĝo, perdis la konscion, kie li estas, ŝajnis al li nur, 
ke la sango sur la areno ŝvelas kaj ŝvelas, ke ĝi multiĝas kaj 
elfluas el la cirko en la tutan Romon. Cetere li aŭdis nenion, 
nek la hurladon de la hundoj, nek la kriegojn de la popolo, 
nek la voĉojn de la aŭgustanoj, kiuj komencis subite voki: 
-Chilo svenis! 
-Chilo svenis! - ripetis Petronius, turnante sin al la greko. 
Kaj tiu svenis efektive kaj sidis blanka kiel tolo, kun malantaŭen klinita kapo kaj kun larĝe malfermita buŝo, simila al 
kadavro. 
En la sama momento oni komencis puŝi sur la arenon novajn viktimojn, ĉirkaŭkudritajn per feloj. 
Ili genuiĝis senprokraste kiel iliaj antaŭintoj, sed la lacegaj 
hundoj ne volis ilin mordi. Apenaŭ kelkaj ĵetis sin sur la plej 
proksimajn genuantojn, dum la aliaj, kuŝiĝinte kaj levinte 
supren la faŭkojn, de kiuj gutis sango, komencis movegi la 
flankojn kaj peze spiri. 
Tiam la popolo, maltrankvila en la animo, sed ebria de 
sango, komencis voki per akraj voĉoj:
-La leonojn! la leonojn! ellasu la leonojn! 
La leonoj devis esti lasitaj por la sekvonta tago, sed en la 
amfiteatroj la popolo trudis sian volon al ĉiuj, eĉ al la cezaro. 
La sola Caligula, maltima kaj ŝanĝema en siaj deziroj, kura- 
ĝis iafoje kontraŭstari, kaj okazis eĉ, ke li ordonis bastoni la 
amasojn, sed ankaŭ li plej ofte cedis. Nero, al kiu aplaŭdoj 
estis pli karaj ol ĉio en la mondo, neniam kontraŭstaris, des 
pli do li ne kontraŭstaris nun, kiam la afero koncernis mildigon de la amasoj, ekscititaj post la brulego, kaj la kristanojn, 
kiujn li volis ŝarĝi per la respondeco por la malfeliĉo. 
Li donis do la signon, ke oni malfermu la cuniculum, kion 
vidinte, la popolo tuj trankviliĝis. Oni aŭdis knaradon de la 
kradoj, post kiuj estis la leonoj. La hundoj je ilia vido densiĝis 
en unu aron kontraŭflanke de la areno, kaj ili komencis elpaŝi 
unu post alia sur la arenon, potencaj, flavharaj, kun grandegaj vilaj kapoj. La cezaro mem turnis al ili sian enuigitan viza- 
ĝon kaj almetis la smeraldon al la okulo por rigardi pli bone. 
La aŭgustanoj salutis ilin per aplaŭdoj; la amaso kalkulis ilin 
per la fingroj, observante ĉe tio avide, kiel ilia vido impresas 
la kristanojn genuantaj en la mezo, kiuj denove komencis ripeti la por multaj nekompreneblajn kaj ĉiujn incitantajn vortojn: pro Christo! pro Christo! 
Sed la leonoj, kvankam malsategaj, ne rapidis al la viktimoj. La ruĝeta brilo sur la areno vundis iliajn okulojn, do ili 
palpebrumis, kvazaŭ blindigitaj; kelkaj streĉis maldiligente 
siajn orflavajn, pezajn korpojn, aliaj malfermis la faŭkojn, 
oscedis, kvazaŭ volante montri al la rigardantoj siajn terurajn 
dentegojn. Sed poste la odoro de sango kaj de la disŝiritaj 
korpoj, kiuj kuŝis amase sur la areno, komencis efiki je ili.
Baldaŭ iliaj movoj iĝis maltrankvilaj, la kolharoj hirtiĝis, la 
nazoj raŭke sorbis la aeron. Unu alsaltis subite al la kadavro 
de virino kun mordŝirita vizaĝo kaj, metinte la antaŭajn piedegojn sur la korpon, komencis leki per sia malglata lango la 
sangajn koagulaĵojn; alia leono proksimiĝis al kristano, tenanta en la brakoj infanon, ĉirkaŭkudritan per cervida felo. 
La infano skuis sin de krio kaj ploro, ĉirkaŭbrakante konvulsie la kolon de la patro, dum tiu, dezirante longigi ĝian 
vivon almenaŭ por momento, penis dekroĉi ĝin de la kolo kaj 
transdoni al tiuj, kiuj genuis malantaŭ li. Sed la krio kaj la 
movo incitis la leonon. Subite ĝi eligis mallongan, ŝiritan mu- 
ĝon, dispremis la infanon per unu piedbato kaj kaptinte en la 
faŭkon la kranion de la patro, frakasis ĝin en unu momento. 
Je tiu vido ĉiuj aliaj ĵetis sin sur la aron de kristanoj. Kelkaj 
virinoj ne povis deteni kriojn de teruro, sed la popolo superbruis ilin per aplaŭdoj, kiuj tamen rapide silentiĝis, ĉar la scivolo venkis. Oni vidis tiam terurajn bildojn: kapojn tute malaperantajn en la abismoj de la faŭkoj, brustojn larĝe distranĉatajn per unu bato de la dentegoj, elŝiritajn korojn kaj 
pulmojn; oni aŭdis la krakadon de ostoj inter la dentoj. Kelkaj leonoj, kaptinte siajn viktimojn je la flankoj aŭ sakroj, 
rondkuris en frenezaj saltoj tra la areno, kvazaŭ serĉante kaŝitan lokon, kie ili povus formanĝi ilin; aliaj en reciproka batalo 
levis sin unu sur alian, ĉirkaŭprenante sin reciproke per la 
piedegoj kiel luktistoj, kaj plenigante la amfiteatron per tondro. La homoj leviĝis de siaj lokoj. Aliaj, forlasante la vicojn, 
iris tra la interbenkoj pli malsupren por vidi pli bone, kaj interpremis sin tie ĝis sufoko. Ŝajnis, ke la ekscititaj amasoj 
ĵetos sin fine sur la arenon mem kaj komencos disŝiri kun la 
leonoj. Iafoje oni aŭdis nehoman kriadon, iafoje aplaŭdojn,
iafoje muĝadon, murmuradon, dentklakadon, hurladon de la 
molosoj, iafoje nur ĝemojn. 
La cezaro, tenante la smeraldon ĉe la okulo, rigardis nun 
atente. La vizaĝo de Petronius alprenis la esprimon de malplaĉo kaj malestino. Chilon oni jam antaŭe elportis el la cirko. 
Kaj el la cunicula oni elpuŝis ĉiam novajn viktimojn. 
De la plej alta vico de la amfiteatro rigardis ilin Petro la 
apostolo. Neniu lin observis, ĉar ĉiuj kapoj estis turnitaj al la 
areno, do li leviĝis kaj kiel iam en la vinberejo de Cornelius li 
benis je la morto kaj eterneco la forkaptotojn, tiel nun li benis per la signo de kruco tiujn, kiuj estis pereantaj de la bestaj dentegoj, li benis ilian sangon kaj ilian doloron kaj la 
mortintajn korpojn, ŝanĝitajn en senformajn bulojn, kaj la 
animojn, flugantaj supren de la sanga sablo. Kelkaj levis al li 
la okulojn kaj tiam lumiĝis iliaj vizaĝoj kaj ili ridetis, vidante 
for, super si, la signon de kruco. Lia koro ŝiris sin kaj li diris: 
"Ho Sinjoro, fariĝu Via volo, ĉar je Via gloro, ateste al la vero, 
pereas tiuj miaj ŝafoj! - Vi ordonis al mi ilin paŝti, do al Vi mi 
ilin transdonas, kaj Vi kalkulu ilin, Sinjoro, prenu ilin, cikatrigu iliajn vundojn, kvietigu ilian doloron kaj idonu al ili pli 
da feliĉo ol da turmentoj ili suferis ĉi tie." 
Kaj li krucosignis ilin, unu post alia, aron post aro, kun 
amo tiel granda, kvazaŭ ili estus liaj infanoj, kiujn li transdonas rekte en la manojn de Kristo. Subite la cezaro, ĉu pro 
sangebrieco, aŭ volante, ke la spektaklo superu ĉion, kion ĝis 
nun oni vidis en Romo, flustris kelkajn vortojn al la urboprefekto, kaj tiu, forlasinte la podion, direktis sin tuj al la cunicula. Kaj eĉ la popolo jam miris, kiam ĝi vidis post momento denove la malfermiĝantajn kradojn. Oni ellasis nun ĉiaspecajn 
bestojn: tigrojn el apud Eŭfrato, numidajn panterojn, ursojn,
lupojn, hienojn kaj ŝakalojn. La tutan arenon kovris kvazaŭ 
moviĝanta ondo de feloj striitaj, flavaj, linkoloraj, malhelaj, 
brunaj kaj makulkoloraj. Iĝis ĥaoso, en kiu la okuloj povis plu 
nenion distingi, krom terura renversiĝado kaj interplektado 
de bestaj dorsoj. La spektaklo ĉesis simili realaĵon kaj ŝanĝis 
sin kvazaŭ en orgion de sango, kvazaŭ en teruran sonĝon, 
kvazaŭ en monstran vizion de frenezulo. La mezuro tropleni- 
ĝis. Meze de muĝoj, hurloj kaj blekoj tie kaj ie sur la benkoj 
de la rigardantoj aŭdiĝis akraj, spasmaj ridoj de virinoj, kies 
fortoj fine elĉerpiĝis. 
La homojn kaptis teruro. La vizaĝoj ombrokovriĝis. Multaj 
voĉoj komencis krii: "sufiĉe! sufiĉe!" 
Sed la bestojn pli facile estis enlasi ol elpeli. La cezaro trovis tamen rimedon por purigi de ili la arenon, rimedon, ligitan kun nova distro por la popolo. En ĉiuj interbenkoj aperis taĉmentoj da nigraj numidoj, ornamitaj per plumoj kaj 
orelringoj, tenantaj pafarkojn en la manoj. La popolo divenis, 
kio sekvos, kaj akceptis ilin per krio de kontenteco; la numidoj proksimiĝis al la rando kaj, metinte sagojn sur la tendenojn, komencis per la arkoj pafi la bestamason. Ĝi estis efektive nova spektaklo. La fleksemaj, nigraj korpoj klinis sin malantaŭen, streĉante la elastajn pafarkojn kaj sendante sagon 
post sago. La knarado de la tendenoj kaj la fajfado de la plumfinitaj pafaĵoj miksis sin kun hurlado de la bestoj kaj mirkrioj 
de la rigardantoj. Lupoj, ursoj, panteroj kaj homoj, kiuj restis ankoraŭ vivantaj, falis amase unu apud aliaj. Tie kaj ie leono, sentinte sagon en la flanko, per rapida movo turnis la 
faŭkon torditan pro furiozo por kapti kaj frakasi la tenilon. 
Aliaj ĝemis pro doloro. La malgrandaj bestoj, frapitaj de teruro, blinde kuris tra la areno aŭ batis la kradojn per la kapoj,
kaj dume la sagoj fajfis kaj fajfis senĉese, ĝis ĉio, kio vivis, 
kuŝis en la tremoj de agonio. 
Tiam la arenon enkuris centoj da cirkaj sklavoj, armitaj per 
fosiloj, ŝoveliloj, balailoj, puŝĉaroj, korboj por elporti la internaĵojn kaj sakoj kun sablo. Iuj fluis post aliaj kaj sur la tuta 
areno svarmis febra agado. Tuj oni purigis ĝin de la kadavroj, 
de sango kaj ekskrementoj, trarastis, ebenigis kaj surŝutis per 
dika tavolo da freŝa sablo. Poste enkuris amoretoj, disŝutante petalojn de rozoj, lilioj kaj plej diversaj floroj. Oni bruligis 
denove incensojn kaj forigis la velarium, ĉar la suno jam estis multe malaltiĝinta. 
Kaj en la amaso la homoj rigardis sin reciproke kun miro, 
demandante unu alian, kia plua spektaklo atendas ilin ankoraŭ en tiu ĉi tago. 
Efektive atendis ilin spektaklo, kiun neniu antaŭvidis. La 
cezaro, kiu antaŭ kelka tempo estis forlasinta la podion, nun 
aperis subite sur la florkovrita areno, vestita per purpura togo 
kaj ora laŭrokrono. Dek du kantistoj kun citroj en la manoj 
sekvis post li; Nero, tenante arĝentan liuton, elpaŝis solene en 
la mezon kaj, riverencinte kelkfoje al la rigardantoj, levis la 
okulojn al la ĉielo kaj staris tiel ian tempon, kvazaŭ atendante 
inspiron. 
Poste li batis la kordojn kaj komencis kanti: 
"Ho luma filo de Latono, 
Estr' de Tenedo, Killo, Ĥrizo, 
Kial la sanktan Ilionon, 
Al via gard' sin konfidintan, 
Al aĥajana venĝ' vi donis. 
Kaj lasis la altarojn sanktajn. 
Senrompe glor' al vi flamantajn,
Makuli per trojana sango? 
Treme vin vokis maljunuloj, 
Forenpafanto Arĝentarka, 
Plore petegis vin patrinoj, 
Vokante el la fund' de l' koro, 
Ke ŝparu vi iliajn idojn; 
Eĉ ŝtonon tuŝus tiuj veoj, 
Sed vi, Sminte' , al kordoloro. 
Estis ol ŝtono malpli mola!!..." 
La kanto ŝanĝis sin iom post iom en plendan, dolorplenan 
elegion. En la cirko ekregis silento. Post momento la cezaro, 
mem kortuŝita, komencis kanti plu: 
"Vi povis per liuta sono. 
Dispeli for la korlamenton, 
Dum la okulon eĉ hodiaŭ 
Larmkovras, kiel floron roso, 
Pro tiu kanto malserena, 
Kiu el cindroj renaskiĝas. 
La brulotagon de l' pereo... 
-Kaj vi permesis ĝin, Sminteo?!" 
Ĉe tio lia voĉo tremis kaj malsekiĝis la pupiloj. Sur la okulharoj de la vestpastrinoj aperis larmoj, la popolo aŭskultis 
silente, antaŭ ol ĝi eksplodis per longe daŭranta uragano de 
aplaŭdoj. 
Dume el ekstere, tra la vomitoria, malfermitaj por aerumi 
la cirkon, aŭdiĝis knarado de veturiloj, sur kiujn oni metis la 
sangajn restaĵojn de la kristanoj, viroj, virinoj kaj infanoj, por 
ilin porti al la teruraj kavoj, nomataj puticuli.
Kaj Petro la apostolo ĉirkaŭprenis per la manoj sian blankan kapon kaj vokis interne: 
-Sinjoro! Sinjoro! al kiu Vi donis la regadon de la mondo? 
kaj kial Vi volas fondi Vian metropolon en tiu ĉi urbo?
ĈAPITRO LVII 
Dume la suno malleviĝis okcidenten kaj ŝajnis solvi sin en 
la vespera ĉielruĝo. La spektaklo estis finita. La amasoj 
komencis forlasi la amfiteatron kaj fluegi en la urbon tra la 
elirejoj, nomataj vomitoria. Nur la aŭgustanoj malrapidis, 
atendante, ke la ondo trafluu. Ilia tuta aro, forlasinte siajn 
lokojn, grupiĝis apud la podio, en kiu la cezaro aperis denove por aŭskulti laŭdojn. Kvankam la rigardantoj ne avaris al 
li aplaŭdojn tuj post la fino de la kanto, por li tio ne estis sufi- 
ĉa, ĉar li atendis entuziasmon, proksiman al frenezo. Vane 
sonis nun laŭdaj himnoj, vane la vestpastrinoj kisis liajn "diajn" manojn, kaj Rubria kliniĝis ĉe tio tiel, ke ŝia ruĝbruna 
hararo tuŝis lian bruston. Nero ne estis kontenta kaj li ne sciis 
tion kaŝi. Mirigis lin kaj kune maltrankviligis ankaŭ tio, ke 
Petronius restas silenta. Vorto el lia buŝo, laŭda kaj kune trafe 
gloranta la valorojn de la kanto, estus ĉi momente granda 
konsolo por Nero. Fine, ne povante elteni plu, li signis al Petronius, kaj kiam tiu ĉi eniris la podion, li diris: 
-Ekparolu... 
Kaj Petronius respondis malvarme: 
-Mi silentas, ĉar mi ne povas trovi vortojn. Vi superis vin 
mem. 
-Tiel ankaŭ al mi ŝajnis, tamen tiu popolo?... 
-Ĉu vi povas postuli de la hibridoj, ke ili komprenu poezion?
-Do ankaŭ vi rimarkis, ke oni ne dankis min tiel, kiel mi 
meritis? 
-Ĉar vi elektis malbonan momenton. 
-Kial? 
-Tial, ke la cerboj, malsobraj de la sangodoro, ne povas 
aŭskulti atente. 
Nero kunpremis la pugnojn kaj respondis: 
-Ha, tiuj kristanoj! Ili bruligis Romon, kaj nun ili ankaŭ 
min suferigas. Kiajn punojn pli mi elpensu por ili? 
Petronius rimarkis, ke li iras malbonan vojon kaj ke la efiko 
de liaj vortoj estas kontraŭa al tiu, kiun li intencis atingi, tial, 
volante turni la atenton de la cezaro en alian direkton, li kliniĝis al li kaj flustris: 
-Via kanto estas mirinda, sed mi faros al vi nur unu rimarkon: en la kvara verso de la tria strofo la metriko lasas ion por 
deziri. 
Nero flamis de honto, kvazaŭ kaptita ĉe malglora faro, rigardis timigite kaj respondis same mallaŭte: 
-Vi ĉion rimarkas!... Mi scias!... mi ĝin bonigos! Sed neniu pli tion rimarkis? vere? Kaj vi, je la dioj, diru al neniu... 
se... via vivo estas al vi kara. 
Je tio Petronius kuntiris la brovojn kaj respondis kvazaŭ 
kun eksplodo de enuo kaj laceco: 
-Vi povas, dia, kondamni min al morto, se mi vin ĝenas, 
sed ne teruru min per morto, ĉar la dioj plej bone scias, ĉu mi 
ĝin timas. 
Dirinte tion, li komencis rigardi rekte en la okulojn de la 
cezaro, kaj tiu post momento respondis: 
-Ne koleru... Vi scias, ke mi vin amas... 
-Malbona signo! - pensis Petronius.
-Mi intencis inviti vin ĉiujn hodiaŭ al festeno, - diris Nero, - sed mi preferas resti sola kaj poluri tiun malbenitan 
verson de la tria strofo. Krom vi la eraron povis rimarki ankoraŭ Seneca, kaj eble ankaŭ Secundus Carinas, sed tuj mi 
liberiĝos de ili. 
Dirinte tion, li alvokis Senecan kaj anoncis al li, ke li sendas lin kun Acratus kaj Secundus Carinas en Italujon kaj en 
ĉiujn provincojn, ordonante al ili havigi monon el urboj, el 
vilaĝoj, el famaj temploj, unuvorte el ĉie, kie oni nur povis ĝin 
trovi aŭ eligi. Sed Seneca, kiu komprenis, ke oni komisias al 
li la rolon de premisto, sakrilegiulo kaj rabisto, rekte rifuzis. 
-Mi devas iri kamparon, sinjoro, - li diris, - kaj tie atendi la morton, ĉar mi estas maljuna kaj miaj nervoj bezonas 
ripozon. 
La iberiaj nervoj de Seneca, pli fortaj ol tiuj de Chilo, ne 
estis eble malsanaj, ĝenerale li tamen fartis malbone, ĉar li 
aspektis kiel ombro, kaj lia kapo en la lasta tempo iĝis tute 
blanka. 
Nero do, rigardante lin, pensis, ke eble efektive li nelonge 
atendos lian morton, kaj respondis: 
-Mi ne volas lacigi vin per vojaĝo, se vi estas malsana, sed 
ĉar pro la amo, kiun mi sentas al vi, mi deziras havi vin proksime, tial, anstataŭ iri kamparon, vi fermos vin en via domo 
kaj ne forlasos ĝin. 
Poste li ridis kaj diris: 
-Se mi sendos Acratuson kaj Carinason solajn, ĝi estos 
kvazaŭ mi sendus lupojn por alporti ŝafojn. Kiun mi estrigu 
super ili? 
-Estrigu min, sinjoro, - diris Domitius Afer. 
-Ne! Mi ne volas elmeti Romon al la kolero de Merkuro,
kiun vi hontigus per via ŝtelarto. Mi benonas iun stoikon kiel 
Seneca, aŭ kiel mia nova amiko-filozofo, Chilo. 
Dirinte tion, li komencis rigardi ĉirkaŭen kaj demandis: 
-Kio okazis kun Chilo? 
Kaj Chilo, kiu, rekonsciiĝinte en la freŝa aero, revenis la 
amfiteatron por ĉeesti la kanton de la cezaro, alproksimiĝis 
kaj diris: 
-Jen mi estas, ho radia ido de la suno kaj de la luno. Mi 
estis malsana, sed via kanto resanigis min. 
-Mi sendos vin en Aĥajon, - diris Nero. - Vi certe scias 
pri ĉiu monero, kiu estos tie en ĉiu templo. 
-Faru ĝin, Zeŭso, kaj la dioj havigos al vi tian tributon, 
kian neniam ili al iu havigis. 
-Mi ĝin farus, sed mi ne volas vin senigi de la vido de la 
cirkoludoj. 
-Ho Baalo! - diris Chilo. 
Sed la aŭgustanoj, kontentaj, ke la humoro de la cezaro pliboniĝis, komencis ridi kaj voki: 
-Ne, sinjoro! Ne senigu tiun ĉi bravan grekon de la vido 
de la cirkoludoj! 
-Sed senigu min, sinjoro, de la vido de ĉi tiuj kapitolaj 
anseridoj, kies cerboj, kune prenitaj, ne plenigus la pladeton 
de glano, - respondis Chilo. - Mi verkas, ho unuanaska filo 
de Apolono, greke himnon je via gloro, kaj tial mi volas pasigi kelkajn tagojn en la templo de Muzoj por peti ilin pri 
inspiro. 
-Ho ne! - kriis Nero. - Vi volas elturniĝi de la sekvontaj 
spektakloj. Vane! 
-Mi ĵuras al vi, sinjoro, ke mi verkas himnon.
-Vi do verkos ĝin nokte. Petu la inspiron de Diano. Ŝi ja 
estas fratino de Apolono. 
Chilo mallevis la kapon, rigardante kolere la ĉeestantojn, 
kiuj denove komencis ridi. La cezaro dume, turninte sin al 
Senecio kaj al Suilius Nerulipus, diris: 
-Imagu, ke el la kristanoj destinitaj por hodiaŭ ni sukcesis fini apenaŭ kun duono. 
Tiam la maljuna Aquillius Regulus, granda kompetentulo 
en la aferoj koncernantaj la amfiteatron, enpensiĝis momente 
kaj diris: 
-Tiuj spektakloj, en kiuj partoprenas homoj sine armis et 
sine arte, daŭras preskaŭ same longe, sed malpli interesas. 
-Mi ordonos doni al ili armilojn, - respondis Nero. 
Sed la superstiĉa Vestinus vekiĝis subite el medito kaj demandis per mistera voĉo: 
-Ĉu vi rimarkis, ke ili vidas ion, mortante? Ili rigardas supren kaj mortas kvazaŭ sen sufero. Mi estas certa, ke ili ion 
vidas... 
Dirinte tion, li levis la okulojn al la malfermaĵo de la amfiteatro, super kiu la nokto komencis jam etendi sian stelbroditan velarium. La aliaj tamen respondis per rido kaj per ŝercaj supozoj, kion la kristanoj povas vidi en la momento de la 
morto. Dume la cezaro donis signon al sklavoj, tenantaj tor- 
ĉojn, kaj forlasis la cirkon; post li iris la vestpastrinoj, la senatanoj, la oficistoj kaj la aŭgustanoj. 
La nokto estis hela, varma. Antaŭ la cirko svarmis ankoraŭ 
amasoj, dezirantaj vidi la forveturon de la cezaro, sed iel malserenaj kaj silentaj. Tie kaj ie aŭdiĝis aplaŭdo kaj ĉesis. El la 
spoliarium knarantaj veturiloj forportis senrompe la sangajn 
restaĵojn de la kristanoj.
Petronius kaj Vinicius iris sian vojon en silento. Nur proksime de la domo Petronius demandis: 
-Ĉu vi pensis pri tio, kion mi diris al vi? 
-Jes, - respondis Vinicius. 
-Ĉu vi kredas, ke nun ankaŭ por mi ĝi estas ĉefgrava afero? Mi devas ŝin liberigi spite al la cezaro kaj al Tigellinus. Ĝi 
estas kvazaŭ batalo, en kiu mi obstinis venki, ĝi estas kvazaŭ 
ludo, en kiu mi volas gajni, eĉ por la prezo de la propra kapo 
... La hodiaŭa tago plikonfirmis min ankoraŭ en tiu ĉi entrepreno. 
-Kristo vin rekompencu. 
-Vi vidos. 
Tiel interparolante, ili staris antaŭ la pordo de la domo kaj 
eliris el la portilo. En tiu momento iu malhela figuro proksimiĝis al ili kaj demandis: 
-Ĉu estas ĉi tie la nobla Vinicius? 
-Jes, - respondis la tribuno, - kion vi volas? 
-Mi estas Nazarius, la filo de Miriam: mi venas el la malliberejo kaj alportas al vi novaĵon pri Ligia. 
Vinicius apogis la manon sur lia ŝultro kaj ĉe la lumo de 
torĉo komencis rigardi en liajn okulojn, ne povante eldiri eĉ 
vorton, sed Nazarius divenis la demandon, morthaltintan sur 
liaj lipoj, kaj diris: 
-Ŝi vivas ĝis nun. Ursus sendas min al vi, sinjoro, por diri 
al vi, ke en febro ŝi preĝas kaj ripetas vian nomon. 
Kaj Vinicius respondis: 
-Gloro estu al Kristo, kiu povas ŝin redoni al mi. 
Poste, kunpreninte Nazariuson, li kondukis lin en la bibliotekon. Post momento tamen venis ankaŭ Petronius por aŭdi 
ilian interparolon.
-La malsano savis ŝin de la malhonoro, ĉar la turmentistoj 
timas, - diris la juna knabo. - Ursus kaj Glaucus la kuracisto 
gardas ŝin tage kaj nokte. 
-Ĉu restis la samaj gardistoj? 
-Jes, sinjoro, kaj ŝi estas en ilia ĉambreto. La malliberuloj, 
kiuj estis en la malsupra tenejo, ĉiuj mortis pro febro aŭ sufokiĝis en la malbonaero. 
-Kiu vi estas? - demandis Petronius. 
-La nobla Vinicius min konas. Mi estas filo de la vidvino, 
ĉe kiu Ligia loĝis. 
-Kaj vi estas kristano? 
La knabo demande rigardis Viniciuson, sed vidante, ke tiu 
ĉi preĝas ĉi momente, levis la kapon kaj diris: 
-Jes. 
-Kiamaniere vi povas libere eniri la malliberejon? 
-Mi dungiĝis por elportado de la mortintoj, sinjoro, kaj mi 
faris ĝin speciale por doni helpon al miaj fratoj kaj alporti al 
ili novaĵojn el la urbo. 
Petronius komencis rigardi pli atente la belegan vizaĝon de 
la junulo, liajn bluajn okulojn kaj nigrajn, abundajn harojn, 
poste li demandis: 
-El kiu lando vi estas, knabo? 
-Mi estas galileano, sinjoro. 
-Ĉu vi volus, ke Ligia estu libera? 
La knabo levis la okulojn supren: 
-Eĉ se mi mem devus poste morti. 
Vinicius ĉesis subite preĝi kaj diris: 
-Diru al la gardistoj, ke ili metu ŝin en ĉerkon kiel mortintan. Vi mem trovu helpantojn, kiuj nokte elportos ŝin kune 
kun vi. Proksime de la Malbonodoraj kavoj vi trovos homojn,
atendantajn kun portilo, al kiuj vi transdonos la ĉerkon. Al la 
gardistoj promesu en mia nomo tiom da oro, kiom ĉiu povos 
porti en la mantelo. 
Kiam li tiel parolis, lia vizaĝo perdis la ordinaran senvivecon, vekiĝis en li soldato, al kiu la espero redonis la antaŭan 
energion. 
Kaj Nazarius ekflamis de ĝojo kaj levinte la manojn supren, 
kriis: 
-Kristo ŝin sanigu, ĉar ŝi estos libera. 
-Ĉu vi kredas, ke la gardistoj konsentos? - demandis 
Petronius. 
-Ili, sinjoro? Ili nur sciu, ke ne trafos ilin por tio puno kaj 
torturo! 
-Jes! - diris Vinicius. - La gardistoj volis konsenti eĉ ŝian 
forkuron, des pli ili permesos elporti ŝin kiel mortintan. 
-Estas vere homo, - diris Nazarius, - kiu kontrolas per 
ardanta feraĵo, ĉu la korpoj, kiujn ni elportas, estas mortintaj. Sed li prenas eĉ po kelkaj sestercoj por tio, ke li ne tuŝu 
per la feraĵo la vizaĝojn de la mortintoj. Por unu aureus li tu- 
ŝos la ĉerkon, ne la korpon. 
-Diru al li, ke li ricevos plenan sakon da aurei, - diris Petronius. - Sed ĉu vi scios trovi fidindajn helpantojn? 
-Mi scios trovi tiajn, kiuj por mono forvendus la proprajn 
edzinojn kaj infanojn. 
-Kie vi trovos ilin? 
-En la malliberejo mem aŭ en la urbo. La gardistoj, foje 
subaĉetitaj, enkondukos, kiun mi volos. 
-Sekve enkonduku min kiel dungiton, - diris Vinicius. 
Sed Petronius komencis firmege malkonsili al li tion. La 
pretorianoj povus rekoni lin eĉ alivestitan, kaj ĉio povus neniiĝi. "Nek en la malliberejo, nek apud la Malbonodoraj kavoj," - li diris. - "Necesas, ke ĉiuj, kaj la cezaro, kaj Tigellinus estu konvinkitaj, ke Ligia mortis, ĉar alie ili senprokraste ordonus ĝin ĉasi. Ni povas forturni la suspektojn nur tiel, 
ke kiam ŝin oni forkondukos en la Albanan montaron aŭ pli 
malproksimen, en Sicilion, ni restos en Romo. Nur unu aŭ du 
semajnojn poste vi ankaŭ malsaniĝos kaj venigos la cezaran 
kuraciston, kiu ordonos al vi iri en montaron. Tiam vi kuni- 
ĝos, kaj poste..." 
Ĉe tio li enpensiĝis momente kaj, svinginte la manon, diris: 
-Poste eble venos alia tempo. 
-Kristo kompatu ŝin, - diris Vinicius, - ĉar vi parolas pri 
Sicilio, sed ŝi estas malsana kaj povas morti... 
-Dume ni ŝin lokos pli proksime. Ni nur elŝiru ŝin el la 
malliberejo, kaj sanigos ŝin la sola aero. Ĉu vi ne havas ie en 
la montaro iun farmiston, al kiu vi povus fidi? 
-Jes! Mi havas. Jes! - respondis rapide Vinicius. - En la 
montaro apud Korioloj estas fidinda homo, kiu portis min sur 
la brakoj, kiam mi estis ankoraŭ infano, kaj kiu ĝis nun min 
amas. 
Petronius donis al li tabuletojn. 
-Skribu al li, ke li venu ĉi tien morgaŭ. Kurieron mi sendos senprokraste. 
Dirinte tion, li alvokis la estron de la atrium kaj donis al li 
konformajn ordonojn. Kelkajn minutojn poste sklavo rajdis 
antaŭ la nokto al Korioloj. 
-Mi volus, - diris Vinicius, - ke Ursus akompanu ŝin envoje... Mi estus pli trankvila... 
-Sinjoro, - diris Nazarius, - li havas superhoman forton,
li elrompos la kradon kaj sekvos ŝin. Estas tie unu fenestro en 
kruta, alta muro, apud kiu staras neniu gardo. Mi alportos al 
Ursus ŝnuron, kaj la reston li faros mem. 
-Je Herkulo! - diris Petronius, - li elrompiĝu, kiel al li 
plaĉas, sed ne kun ŝi kaj ne du aŭ tri tagojn post ŝi, ĉar oni 
sekvus lin kaj malkaŝus ŝian rifuĝejon. Je Herkulo! ĉu vi volas pereigi vin mem kaj ŝin? Mi malpermesas al vi paroli al li 
pri Korioloj, aŭ mi lavas for la manojn. 
Ili ambaŭ konfesis lian rimarkon prava kaj eksilentis. Poste 
Nazarius komencis adiaŭi la du amikojn, promesante veni la 
sekvontan matenon je la tagiĝo. 
Kun la gardistoj li esperis interkonsenti ankoraŭ en la sama 
nokto, antaŭe li volis tamen viziti por momento la patrinon, 
kiu en tiu necerta kaj terura tempo havis pro li eĉ ne unu 
trankvilan momenton. La helpanton li decidis post pripenso 
ne serĉi en la urbo, sed elekti kaj subaĉeti unu el tiuj, kiuj 
kune kun li elportis la kadavrojn el la malliberejo. 
Antaŭ la foriro mem li tamen haltis ankoraŭ kaj, preninte 
Viniciuson flanken, komencis al li flustri: 
-Sinjoro, mi diros pri nia plano al neniu, eĉ ne al la patrino, sed Petro la apostolo promesis veni al ni el la amfiteatro 
kaj al li mi ĉion rakontos. 
-Vi povas en ĉi tiu domo paroli laŭte, - respondis Vinicius. - Petro la apostolo estis en la amfiteatro kun la sklavoj 
de Petronius. Cetere mi mem iros kun vi. 
Kaj li ordonis alporti al si sklavan mantelon, post kio ili 
eliris. 
Petronius spiris profunde. 
-Mi deziris, - li pensis, - ke ŝi mortu pro tiu febro, ĉar 
por Vinicius tio estus malplej terura el ĉio. Sed nun mi estas
preta oferi al Eskulapo oran tripiedon por ŝia saniĝo... Ha, vi, 
Ahenobarbus, volas fari al vi spektaklon el la doloro de la 
amanto! vi, aŭgustino, unue enviis la belecon de la knabino, 
kaj nun vi disŝirus ŝin per la propraj dentoj tial, ke pereis via 
Rufius... Vi, Tigellinus, volas ŝin pereigi spite al mi!... Ni vidos. Mi diras al vi, ke viaj okuloj ne vidos ŝin sur areno, ĉar 
aŭ ŝi mortos de natura morto, aŭ mi elŝiros ŝin el viaj manoj 
kiel el hundaj faŭkoj... Kaj mi elŝiros ŝin tiel, ke vi tion eĉ ne 
scios, kaj poste, kiomfoje mi vin rigardos, tiomfoje mi pensos: 
jen malsprituloj, kiujn mistifikis Petronius. 
Kaj kontenta de si mem, li iris en la triclinium, kie kune kun 
Eunice li sidiĝis al vespermanĝo. Legisto legis al ili dum la 
manĝo idiliojn de Teokrito. Ekstere vento alpelis nubojn de 
Sorakto kaj subita fulmotondro konfuzis la trankvilon de la 
serena somera nokto. De tempo al tempo tondroj sonis sur la 
sep montetoj, kaj ili, kuŝante unu apud la alia ĉe la tablo, 
aŭskultis la idilian poeton, kiu en la melodia dorisa dialekto 
kantis la amon de paŝtistoj, kaj poste, trankviligitaj, ili pretigis sin al dolĉa ripozo. 
Ankoraŭ antaŭe tamen revenis Vinicius. Petronius, eksciinte pri lia reveno, eliris al li kaj demandis: 
-Kio do?... Ĉu vi interkonsilis ion novan? kaj ĉu Nazarius 
iris jam en la malliberejon? 
-Jes, - respondis la juna viro, disŝovante la harojn, malsekajn de la pluvo. - Nazarius iris interkonsenti kun la gardistoj, kaj mi vidis Petron, kiu ordonis al mi preĝi kaj kredi. 
-Bone. Se ĉio aranĝos sin favore, en la sekvonta nokto oni 
povos ŝin elporti. 
-La farmisto kun la sklavoj devus veni antaŭ la tagiĝo. 
-Ĝi estas mallonga vojo. Nun iru dormi.
Sed Vinicius genuiĝis en sia cubiculum kaj komencis preĝi. 
Je la sunleviĝo alvenis de apud Korioloj la farmisto, Niger, 
alkondukante kun si, konforme al la komisio de Vinicius, mulojn, portilon kaj kvar fidindajn homojn, elektitajn el britaj 
sklavoj, kiujn cetere li lasis singarde en gastejo en Suburra. 
Vinicius, kiu maldormis la tutan nokton, eliris renkonte al 
li, kaj tiu ĉi kortuŝigis je la vido de sia juna sinjoro kaj kisante liajn manojn kaj okulojn, diris: 
-Mia kara, ĉu vi estas malsana, aŭ ĉagrenoj elsuĉis la sangon el via vizaĝo, ĉar apenaŭ mi povis rekoni vin unuavide? 
Vinicius kondukis lin en la internan galerion, nomata xystus, kaj tie konfidis al li la sekreton. Niger aŭskultis lin kun 
koncentrita atento kaj sur lia sana, sunbruna vizaĝo oni vidis 
grandan emocion, kiun li eĉ ne penis regi. 
-Ŝi do estas kristanino? - li kriis. 
Kaj li komencis esplore rigardi la vizaĝon de Vinicius; tiu 
divenis videble, pri kio lin demandas la okuloj de la kamparano, ĉar li respondis: 
-Mi ankaŭ estas kristano. 
Tiam en la okuloj de Niger ekbrilis larmoj; dum momento li silentis, poste, levinte la manojn supren, li diris: 
-Ho, dankon al Vi, Kristo, ke vi forigis la vualon de la okuloj plej karaj al mi en la mondo! 
Poste li ĉirkaŭprenis la kapon de Vinicius kaj, plorante pro 
feliĉo, komencis kisi lian frunton. 
Post momento alvenis Petronius, kondukante kun si Nazariuson. 
-Bonaj novaĵoj! - li diris de malproksime. 
Efektive la novaĵoj estis bonaj. Unue Glaucus la kuracisto 
garantiis pri la vivo de Ligia, kvankam ŝi suferis tiun saman
febron, pro kiu same en Tulianum, kiel en la aliaj malliberejoj 
mortis ĉiutage centoj da homoj. Koncerne la gardistojn kaj la 
homon, kiu ekzamenis la morton per ardanta feraĵo, prezentigis nenia malfacilaĵo. La helpanto, Attis, ankaŭ estis jam 
subaĉetita. 
-Ni faris malfermaĵojn en la ĉerko, por ke ŝi povu spiri, - 
diris Nazarius. - La tuta danĝero konsistas en tio, ke ŝi ne 
ĝemu aŭ ne parolu en la momento, kiam ni estos pasantaj 
preter la pretorianoj. Sed ŝi estas tre malforta kaj de la mateno kuŝas kun fermitaj okuloj. Cetere Glaucus donos al ŝi dormigilon, kiun li mem preparos el medikamentoj, alportitaj de 
mi el la urbo. La kovrilo de la ĉerko ne estos alnajlita. Vi levos ĝin facile, prenos Ligian en la portilon, kaj ni metos en la 
ĉerkon longforman sakon kun sablo, kiun havu pretan. 
Vinicius, aŭskultante tiujn vortojn, estis pala kiel tolo, sed 
aŭskultis kun atento tiel streĉita, ke li ŝajnis antaŭdiveni, kion 
Nazarius estis dironta. 
-Ĉu oni ne elportos el la malliberejo iujn aliajn korpojn? 
- demandis Petronius. 
-En la hodiaŭa nokto mortis ĉirkaŭ dudek homoj, kaj ĝis 
la vespero mortos ankoraŭ dekkelkaj, - respondis la knabo. 
- Ni devas iri kun la tuta aro, sed ni malrapidos por resti 
malantaŭe. Ĉe la unua vojturniĝo mia kamarado intence lamos. Tiamaniere ni restos longe post la aliaj. Vi atendu nin 
apud la malgranda templeto de Libitino. Dio nur donu nokton plej malluman. 
-Dio donos, - diris Niger. -Hieraŭ la vespero estis luma 
kaj poste subite eksplodis fulmorondro. Hodiaŭ la ĉielo denove estas klara, sed la aero - sufoka de la mateno. Ĉiunokte 
okazos nun pluvoj kaj fulmotondroj.
-Ĉu vi iras sen lumoj? - demandis Vinicius. 
-Nur fronte oni portas torĉojn. Vi estu, por ĉia okazo, 
apud la templo de Libitino tuj, kiam nur krepuskiĝos, kvankam ni elportas ordinare la kadavrojn nur ĉirkaŭ la noktomezo. 
Ili silentis; oni aŭdis nur la rapidan spiradon de Vinicius. 
Petronius turnis sin al li. 
-Mi diris hieraŭ, ke plej bone estus, se ni ambaŭ restus 
hejme. Nun mi tamen vidas, ke mi mem ne povus elteni ĉi tie 
... Cetere, se ĝi estus forkuro, oni devus entrepreni pli da gardemo, sed ĉar oni elportos ŝin kiel mortintan, ŝajnas al mi, ke 
en nenies kapon venos eĉ plej eta suspekto. 
-Jes! jes! - respondis Vinicius, - mi devas esti tie. Mi 
mem eligos ŝin el la ĉerko... 
-Kiam ŝi troviĝos en mia domo apud Korioloj, mi respondos por ŝi, - diris Niger. 
Per tio finiĝis la interparolo. Niger iris en la gastejon, al siaj 
homoj. Nazarius, preninte sub la tunikon sakon kun oro, revenis la malliberejon. Por Vinicius komenciĝis tago, plena de 
maltrankvilo, ekscito, timo kaj atendado. 
-La afero devus sukcesi, ĉar ĝi estas bone planita, - diris 
al li Petronius. - Pli bone ĉion pripensi ne estis eble. Vi devas ŝajnigi vin afliktita kaj vesti vin per malhela togo. La cirkoludojn tamen ne forlasu. Oni vin vidu... tio estas tiel pripensita, ke ĝi ne povas malsukcesi. Sed vere! Vi ja plene fidas 
al via farmisto, ĉu ne? 
-Li estas kristano, - respondis Vinicius. 
Petronius rigardis lin kun miro, poste li komencis movi la 
ŝultrojn kaj paroli kvazaŭ al si mem: 
-Je Polukso! Kiel ĝi tamen disvastiĝas! Kaj kiel ĝi kroĉas
sin al la homaj animoj!... Sub tia premo la homoj tuj malkonfesus ĉiujn diojn romajn, grekajn kaj egiptajn. Strange tamen! 
... Je Polukso!... Se mi kredus, ke io en la mondo dependas 
ankoraŭ de niaj dioj, mi promesus nun al ĉiu po sep blankaj 
virbovoj, kaj al la kapitola Jovo dek du... Sed vi ankaŭ ne avaru promesojn al via Kristo... 
-Mi donis al Li mian animon, - respondis Vinicius. 
Kaj ili disiris. Petronius revenis en la cubiculum. Vinicius 
dume iris rigardi de malproksime la malliberejon, kaj de tie 
direktis la paŝojn al la deklivo de la Vatikana monteto, ĝis la 
kabano de la fosisto, kie li ricevis la bapton el la manoj de 
Petro. Ŝajnis al li, ke en tiu kabano Kristo pli certe lin aŭskultos ol en iu ajn alia loko, do retrovinte ĝin, li streĉis ĉiujn fortojn de sia dolorlaca animo en preĝo pri kompato kaj profundiĝis en ĝi tiel, ke li forgesis, kie li estas kaj kio kun li okazas. 
Jam posttagmeze rekonsciigis lin la sono de trumpetoj, 
aŭdiĝanta flanke de la cirko de Nero. Li eliris tiam el la kabano kaj komencis rigardi ĉirkaŭen per okuloj, kvazaŭ ĵus veki- 
ĝintaj el dormo. Ekstere estis varmego kaj silento, kiun interrompis nur iafoje la bronzosono de la trumpetoj kaj senĉese 
- la senlaca sibletado de cikadoj. La aero iĝis sufoka; la ĉielo super la urbo estis ankoraŭ blua, sed en la direkto de la 
Sabena montaro amasiĝis malalte, ĉe la rando de la horizonto, malhelaj nuboj. 
Vinicius revenis hejmen. En la atrium atendis lin jam Petronius. 
-Mi estis sur Palatino, - li diris. - Mi vidigis min tie intence kaj mi eksidis eĉ por kubludi. Ĉe Anicius okazos ĉi vespere festeno; mi anoncis, ke ni venos, sed nur post la noktomezo, ĉar antaŭe mi devas fortiĝi per dormo. Efektive, mi 
ĉeestos, kaj bone estus, se vi ankaŭ ĉeestus. 
-Ĉu ne venis iaj novaĵoj de Niger, aŭ de Nazarius? - demandis Vinicius. 
-Ne. Ni vidos ilin nur noktomeze. Ĉu vi rimarkis, ke pretiĝas fulmotondro? 
-Jes. 
-Morgaŭ devas okazi spektaklo kun krucumitaj kristanoj, 
eble tamen pluvo malhelpos. 
Dirinte tion, li proksimiĝis kaj, tuŝinte la ŝultron de Vinicius diris: 
-Ŝin tamen vi ne vidos sur kruco, sed en Korioloj. Je Kastoro! mi ne fordonus la momenton, en kiu ni ŝin liberigos, por 
ĉiuj gemoj de Romo. La vespero jam estas proksima. 
Efektive la vespero proksimiĝis, kaj la mallumo komencis 
vuali la urbon pli frue ol ordinare, kaŭze de la nuboj, kiuj 
kovris la tutan horizonton. Je la vesperiĝo falis abunda pluvo, kiu, vaporante sur la ŝtonoj, brulantaj de la tuttaga varmego, plenigis per nebulo la stratojn de la urbo. poste alterne 
jen iĝis kviete, jen denove pasis mallongaj pluvoj. 
-Ni rapidu, - diris fine Vinicius, - pro la fulmotondro 
povas okazi, ke oni pli frue elportos la korpojn el la malliberejo. 
-Ni jam iru, - respondis Petronius. 
Kaj surmetinte gaŭlajn mantelojn kun kapuĉoj, ili eliris tra 
ĝardena pordeto sur la straton. Petronius armis sin krome per 
mallonga roma ponardo, nomata sica, kiun li ĉiam kunprenis 
en noktaj ekskursoj. 
La stratoj pro la fulmotondro estis senhomaj. De tempo al 
tempo fulmo disŝiris la nubojn, lumigante per akra brilo fre-
ŝajn murojn de novkonstruitaj aŭ nur konstruataj domoj kaj 
malsekajn ŝtonojn, per kiuj estis pavimitaj la stratoj. Ĉe tia 
lumo ili vidis fine, post sufiĉe longa vojo, termonteton, sur kiu 
staris malgranda templo de Libitino, kaj apud la monteto grupon, konsistantan el muloj kaj ĉevaloj. 
-Niger! - vokis Vinicius mallaŭte. 
-Mi estas, sinjoro! - aŭdiĝis voĉo en la pluvo. 
-Ĉio estas preta? 
-Jes, mia kara. Tuj kiam mallumiĝis, ni estis ĉi loke. Sed 
rifuĝu sub la remparon, aŭ vi trae malsekiĝos. Kia fulmotondro! Mi supozas, ke hajlos. 
La timo de Niger montriĝis prava, ĉar baldaŭ venis hajlo, 
komence eta, poste ĉiam pli dika kaj densa. La aero tuj malvarmiĝis. 
Kaj ili, starante sub la remparo, ŝirmitaj kontraŭ la vento 
kaj glaciaj ĵetaĵoj, interparolis per mallaŭtaj voĉoj. 
-Se eĉ iu nin vidus, - diris Niger, - venos al li nenia suspekto, ĉar ni aspektas kiel homoj, kiuj volas traatendi la fulmotondron. Sed mi timas, ke oni ne prokrastu la elportadon 
de la kadavroj ĝis morgaŭ. 
-La hajlo ne daŭros longe, - diris Petronius. - Ni devas 
atendi, eĉ ĝis tagiĝo. 
Ili atendis efektive, aŭskultante, ĉu ne atingos ilin eĥo de 
la portantaro. La hajlo pasis, vere, sed tuj poste komencis 
muĝi pluvego. Iafoje blovis vento kaj portis de la Malbonodoraj kavoj teruran odoron de la putrantaj korpoj, kiujn oni 
enterigis malprofunde kaj malzorge. Subite Niger diris: 
-Mi vidas en la nebulo lumeton... unu, du, tri... Tio estas torĉoj! 
Kaj li turnis sin al la sklavoj:
-Atentu, ke la muloj ne ronku! 
-Ili venas! - diris Petronius. 
Efektive la lumoj iĝis ĉiam pli klaraj. Post momento oni 
jam povis distingi la torĉoflamojn, balanciĝantajn pro la vento. 
Niger komencis krucusigni sin kaj preĝi. Dume la malserena procesio aliris pli proksimen kaj fine, atinginte la templeton de Libitino, ĝi haltis. Petronius, Vinicius kaj Niger alpremis sin en silento al la remparo, ne komprenante, kion ĝi 
signifas. Sed la irantoj haltis nur por ĉirkaŭligi al si la vizaĝojn 
kaj buŝojn per tolpecoj, ŝirmante sin tiel de la sufoka malbonodoro, kiu ĉe la puticuli mem estis simple neelportebla; 
poste ili levis la portilojn kun la kadavroj kaj iris pluen. 
Nur unu ĉerko haltis kontraŭ la templeto. 
Vinicius ĵetis sin al ĝi, kaj post li Petronius, Niger kaj du 
britaj sklavoj kun la portilo. 
Sed antaŭ ol ili alkuris, en la mallumo aŭdiĝis dolorplena 
voĉo de Nazarius: 
-Sinjoro, oni transkondukis ŝin kun Ursus en la Eskvilinan 
malliberejon... Ni portas alian korpon! kaj ŝin oni forprenis 
antaŭ la noktomezo! 
Petronius revenis hejmen kun nubosimila vizaĝo kaj ne penis eĉ konsoli Viniciuson. Li komprenis, ke pri eligo de Ligia 
el la subteraĵoj de Eskvilino eĉ revi estus vane. Li supozis, ke 
verŝajne tial oni ĝin transportis el Tulianum, ke ŝi ne mortu 
pro febro kaj ne evitu la amfiteatron destinitan al ŝi. Sed ĝuste 
tio pruvis, ke oni zorgis ŝin kaj gardis pli atente ol aliajn. Petronius bedaŭris per la tuta animo same ŝin kiel Viniciuson,
krom tio tamen incitis lin la penso, ke unuafoje en la vivo li 
malsukcesis en io kaj ke unuafoje li estis venkita en batalo. 
-Fortuno ŝajnas min forlasi, - li diris al si, - sed la dioj 
eraras, se ili kredas, ke mi konsentos, ekzemple, tian vivon 
kiel lia. 
Ĉe tio li direktis la okulojn al Vinicius, kiu rigardis lin ankaŭ per larĝiĝintaj pupiloj. 
-Kio estas al vi? Ĉu vi havas febron? - diris Petronius. 
Kaj tiu respondis per ia stranga, rompita kaj malrapida 
voĉo, kvazaŭ malsana infano: 
-Mi tamen kredas, ke Li povas ŝin redoni al mi. 
Super la urbo bruis ĉiam pli mallaŭte la lastaj resonoj de la 
fulmotondro.
ĈAPITRO LVIII 
Tritaga pluvo, fenomeno escepta en Romo dum somero, 
kaj hajlo, falanta kontraŭ la natura ordo ne nur tage kaj 
vespere, sed ankaŭ nokte, interrompis la cirkoludojn. La popolon kaptis timo. Oni antaŭdiris malbonan vinberrikolton, 
kaj kiam iun posttagmezon tondro fandis sur Kapitolo bronzan statuon de Cereso, oni ordonis oferdonojn en la templo 
de Jovo la Savanto. La pastroj de Cereso disvastigis la famon, 
ke la kolero de la dioj turnis sin kontraŭ la urbon pro tro malrapida punado de la kristanoj, la amasoj komencis do insisti, ke senkonsidere je la vetero oni rapidigu la daŭrigadon de 
la cirkoludoj, kaj ĝojo regis la tutan Romon, kiam oni anoncis fine, ke post tritaga interrompo la ludus rekomenciĝos. 
Dume revenis ankaŭ la belvetero. La amfiteatro pleniĝis 
per hommiloj de la tagiĝo ĝis la nokto kaj la cezaro venis same frue kun la vestpastrinoj kaj la kortego. La spektaklo devis komenciĝi per interbatalo de la kristanoj, kiujn oni tiucele 
alivestis kiel gladiatorojn kaj donis al ili ĉiujn armilojn, kiujn 
uzis profesiaj luktistoj por ataka kaj defenda batalo. Nun tamen la esperoj montriĝis trompaj. La kristanoj ĵetis sur la 
sablon la tetojn, forkegojn, lancojn kaj glavojn, anstataŭe ili 
komencis ĉirkaŭbraki unu alian kaj kuraĝigi sin reciproke al 
persisto kontraŭ la torturoj kaj morto. Tiam profunda ofendo kaj indigno ekregis la korojn de la amasoj. Iuj riproĉis al 
ili malkuraĝon kaj timemon, aliaj asertis, ke ili ne volas batali
spite al la popolo, pro malamo al ĝi kaj por ĝin senigi de la 
ĝojo, kiun kaŭzas ĉiam la vido de braveco. Fine laŭ la ordono de la cezaro oni ellasis kontraŭ ilin verajn gladiatorojn, 
kiuj buĉis la genuantajn kaj sendefendajn kristanojn en unu 
momento. 
Sed post la forigo de la kadavroj la spektaklo ĉesis esti batalo kaj ŝanĝis sin en vicon da mitologiaj scenoj, projektitaj de 
la cezaro mem. Oni do vidis Herkulon, brulantan en fajro sur 
la monto Eto. Vinicius ektremis pro la penso, ke la rolon de 
Herkulo oni destinis eble al Ursus, sed videble ne venis ankoraŭ vico por la fidela servanto de Ligia, ĉar sur la ŝtiparo 
forbrulis alia kristano, tute nekonata al Vinicius. Tamen en la 
sekvinta sceno Chilo, kiun la cezaro ne volis forpermesi el la 
cirko, vidis homojn konatajn al si. Oni scenigis la morton de 
Dedalo1 kaj Ikaro. La rolon de Dedalo prezentis Euricius, la 
sama maljunulo, kiu iam donis al Chilo la signon de fiŝo; Ikaron prezentis lia filo, Quartus. Oni levis ilin ambaŭ supren 
per speciala aparato kaj poste oni faligis ilin subite de grandega alteco, ĉe kio la juna Quartus falis tiel proksime al la 
cezara podio, ke li surŝprucigis per sango ne nur la eksterajn 
ornamaĵojn, sed ankaŭ la purpurtegitan apogilon. Chilo ne 
vidis la falon, ĉar li fermis la okulojn, li aŭdis nur la obtuzan 
frapon de la korpo, kaj kiam post momento li vidis sangon tuj 
apud si, li preskaŭ svenis duafoje. Sed la scenoj ŝanĝiĝis rapide. Malgloraj suferoj de virgulinoj, antaŭ la morto malvirgigataj de gladiatoroj, alivestitaj kiel bestoj, ĝojigis la korojn de 
la amaso. Oni vidis pastrinojn de Cibelo kaj Cereso, oni vidis 
Danaidojn, oni vidis Dirceon kaj Pasifaon, oni vidis fine ne- 
1 Dedalo, kiu laŭ aliaj mitoj sukcesis flugi de Kreto Sicilion en la romaj 
amfiteatroj pereis same kiel Ikaro.
aĝajn knabinetojn, disŝiratajn de sovaĝaj ĉevaloj. La popolo 
aplaŭdis ĉiam novajn elpensojn de la cezaro, kiu, fiera pro ili 
kaj feliĉa pro la aplaŭdoj, ne forigis nun eĉ por unu momento 
la smeraldon de la okulo, rigardante la blankajn korpojn, dis- 
ŝiratajn per fero, kaj la konvulsiajn tremojn de la viktimoj. 
Oni tamen prezentis ankaŭ scenojn el la historio de la urbo. 
Post la virgulinoj oni vidis Muciuson Scaevolan, kies mano, 
fiksita al tripiedo kun fajro, plenigis la amfiteatron per odoro de brulanta karno, sed kiu, kiel la vera Scaevola, staris sen 
ĝemo, kun okuloj levitaj supren kaj kun preĝa flustro sur la 
nigriĝintaj lipoj. Kiam oni lin finmortigis kaj fortrenis la korpon en la spoliarium, sekvis la ordinara tagmeza interrompo 
de la spektaklo. La cezaro kun la vestpastrinoj kaj aŭgustanoj 
forlasis la teatron kaj direktis sin en speciale starigitan grandegan skarlatan tendon, kie oni preparis por li kaj por la gastoj luksan prandium. La amasoj plejparte sekvis lian ekzemplon kaj, fluante eksteren, dismetis sin en pentrindaj grupoj 
apud la tendo por ripozigi la membrojn, lacajn pro la longa 
sidado, kaj konsumi manĝaĵojn, kiujn sklavoj abunde disportis laŭ la cezara favoro. Nur la plej scivolaj, forlasinte siajn 
lokojn, venis malsupren sur la arenon kaj, tuŝante per la fingroj la sablon, glueman de la sango, diskutis kiel spertuloj kaj 
cirkamantoj pri tio, kio jam okazis kaj kio estis ankoraŭ okazonta. Baldaŭ tamen foriris ankaŭ la diskutantojpor ne malfruiĝi al la festeno; restis nur kelkaj homoj, kiujn retenis ne 
scivolo, sed kompato por la estontaj viktimoj. 
Tiuj kaŝis sin en la interbenkoj aŭ en la malpli altaj vicoj, 
kaj dume oni ebenigis la arenon kaj komencis fosi en ĝi kavojn, unu apud alia, vice, tra la tuta areno, de rando al rando, tiel ke ilia lasta vico troviĝis dekkelkajn paŝojn de la cezara podio. El ekster la cirko audiĝis bruo de la popolo, krioj 
kaj aplaŭdoj, kaj tie kun febra rapideco oni faris preparojn al 
la novaj turmentoj. Subite malfermiĝis la cunicula kaj el ĉiu 
malfermaĵoj, kondukantaj sur la arenon, oni komencis elpeli arojn da kristanoj, nudaj kaj portantaj krucojn sur la ŝultroj. 
Eksvarmis de ili la tuta amfiteatro. Kuris maljunuloj, klinitaj 
sub la pezo de la traboj, apud ili fortaĝaj viroj, virinoj kun 
disligitaj haroj, sub kiuj ili penis kaŝi sian nudecon, nematuraj knabetoj kaj tute malgrandaj infanoj. La krucoj estis pliparte, kiel ankaŭ la viktimoj, ornamitaj per floroj. La cirka servistaro, vipante la malfeliĉulojn per batiloj, devigis ilin meti 
la krucojn apud la pretaj kavoj kaj mem viciĝi apude. Tiel 
devis perei tiuj, kiujn pro manko de tempo oni ne elpuŝis sur 
la arenon viktime al la hundoj kaj sovaĝaj bestoj. Nun kaptis 
ilin nigraj sklavoj kaj, metante la viktimojn dorse sur la trabojn, komencis alnajli iliajn manojn al la krucbrakoj fervore 
kaj rapide, por ke la popolo, reveninte post la interrompo, 
trovu jam ĉiujn krucojn starigitajn. En la tuta amfiteatro aŭ- 
digis nun la frapbruo de marteloj, kies eĥoj rebatis sin de la 
pli altaj vicoj, atingis eĉ la placon, ĉirkaŭantan la amfiteatron, 
kaj venis eĉ sub la tendon, en kiu la cezaro gastigis la vestpatrinojn kaj la korteganojn. Tie oni trinkis vinon, ŝercis pro 
Chilo kaj flustris strangajn vortojn en la orelojn de la pastrinoj de Vesto; sur la areno dume svarmis laboro, najloj profundiĝis en la manojn kaj piedojn de la kristanoj, grincis la 
rosiloj, ebenigantaj per tero la kavojn, en kiujn oni metis la 
krucojn. 
Sed inter la viktimoj, por kiuj nur post momento devis veni 
la vico, estis Crispus. La leonoj ne havis tempon lin disŝiri, do 
oni destinis al li krucon, kaj li, ĉiam preta al morto, ĝojis, pensante, ke venas lia horo. Li aspektis hodiaŭ alie, ĉar lia seka 
korpo estis tute nudigita, nur hedera zonaĵo kovris liajn koksojn, kaj sur la kapo li havis kronon el rozoj. Sed en liaj okuloj brilis ĉiam la sama, nevenkebla energio kaj la sama vizaĝo, 
severa kaj fanatika, rigardis el sub la kronaĵo. Ne ŝanĝiĝis ankaŭ lia koro, ĉar kiel iam en la cuniculum, li minacis dian koleron al la kunfratoj, ĉirkaŭkudritaj per feloj, same ankaŭ hodiaŭ li admonis ilin severe, anstataŭ konsoli. 
-Danku al la Savinto, - li diris, - ke Li permesas al vi 
morti en la sama maniero, kiel Li mem mortis. Eble parto de 
viaj kulpoj estos al vi pardonita pro tio, tremu tamen, ĉar la 
justeco devas esti plenumita kaj egalan rekompencon ne povas ricevi malvirtuloj kaj virtuloj. 
Kaj liajn vortojn akompanis la resono de la marteloj, per 
kiuj oni alnajlis la manojn kaj piedojn de la viktimoj. Ĉiam pli 
da krucoj staris sur la areno, kaj li, turninte sin al la aro de 
tiuj, kiuj staris ankoraŭ, ĉiu ĉe sia lignaĵo, diris plu: 
-Mi vidas malfermitan ĉielon, sed mi vidas ankaŭ abismon malfermitan... Mi mem ne scias, kiel mi respondos por 
mia vivo antaŭ la Sinjoro, kvankam mi kredis kaj malamis 
malbonon, kaj ne morton mi timas, sed leviĝon el mortintoj, 
ne torturon, sed juĝon, ĉar venas la tago de la kolero... 
Tiam subite el inter la pli proksimaj benkoj aŭdiĝis iu voĉo 
trankvila kaj solena: 
-Ne la tago de la kolero, sed la tago de la kompato, la tago 
de la savo kaj feliĉo, ĉar mi diras al vi, ke Kristo akceptos vin 
ĉiujn, konsolos kaj sidigos ĉe sia dekstra flanko. Fidu, ĉar jen 
la ĉielo malfermiĝas antaŭ vi. 
Je tiuj vortoj ĉiuj okuloj turnis sin al la benkoj; eĉ tiuj, kiuj
jam pendis sur la krucoj, levis la palajn, martirajn kapojn kaj 
komencis rigardi al la parolanto... 
Kaj tiu proksimiĝis al la barilo, ĉirkaŭanta la arenon, kaj 
komencis krucosigni ilin. 
Crispus etendis al li la brakon, kvazaŭ volante lin admoni, 
sed, vidinte lian vizaĝon, li mallevis la manon, poste liaj genuoj fleksiĝis kaj la buŝo elflustris: 
-Paŭlo la apostolo! 
Je grandega miro de la cirka servistaro genuiĝis, ĉiuj, kiujn 
oni ĝis nun ne alnajlis, kaj Paŭlo el Tarso turnis sin al Crispus, 
dirante: 
-Crispus, ne minacu al ili, ĉar jam hodiaŭ ili estos kun vi 
en la paradizo. Vi kredas, ke ili povas esti kondamnitaj? Sed 
kiu ilin kondamnos? Ĉu tion faros Dio, kiu oferis pro ili sian 
Filon? Ĉu Kristo, kiu mortis pro ilia savo, kiel ili mortas pro 
Lia nomo? Kaj kiel povas kondamni Tiu, kiu amas? Kiu kulpigos la elektitojn de Dio? Kiu diros pri tiu ĉi sango: Malbenita? 
-Sinjoro, mi malamis malbonon, - respondis la maljuna 
pastro. 
-Kristo ordonis ami la homojn pli multe ol malami malbonon, ĉar la fundamento de Lia instruo estas amo, ne malamo. 
-Mi pekis en la horo de la morto, - respondis Crispus. 
Kaj li komencis bati sian bruston. 
Subite administranto de la benkoj proksimiĝis al la apostolo kaj demandis: 
-Kiu estas vi, kiu parolas al la kondamnitoj? 
-Roma civitano, - respondis trankvile Paŭlo. 
Poste, turninte sin al Crispus, li diris:
-Fidu, ĉar difavora estas ĉi tiu tago, kaj mortu en paco, 
servanto de Dio. 
Du negroj proksimiĝis en tiu momento al Crispus por meti 
lin sur la trabojn, sed li rigardis ankoraŭ fojon ĉirkaŭen kaj 
vokis: 
-Fratoj miaj, preĝu pro mi! 
Kaj lia vizaĝo perdis la kutiman severecon, la ŝtonaj trajtoj 
alprenis la esprimon de trankvilo kaj dolĉeco. Li mem etendis la manojn laŭlonge de la krucbrakoj por faciligi la laboron, kaj, rigardante rekten en la ĉielon, komencis preĝi fervore. Li ŝajnis nenion senti, ĉar kiam la najloj profundiĝis en 
liajn manojn, plej eta tremo ne skuis lian korpon, nek aperis 
sur lia vizaĝo ia dolorgrimaco: li preĝis, dum oni alnajlis liajn 
piedojn, li preĝis, dum oni levis la krucon kaj piedpremis la 
teron ĉirkaŭe. Nur kiam la amasoj kun rido kaj krioj komencis plenigi la amfiteatron, la brovoj de la maljunulo iom kuntiriĝis, kvazaŭ li kolerus, ke la idolana popolo konfuzas al li 
la trankvilon kaj pacon de la dolĉa morto. 
Sed jam antaŭe oni levis ĉiujn krucojn tiel, ke sur la areno 
elkreskis kvazaŭ arbaro kun homoj, pendantaj sur la arboj. 
Sur la brakojn de la krucoj kaj sur la kapojn de la martiroj 
falis la brilo de la suno, kaj sur la arenon - densaj ombroj, 
formantaj kvazaŭ nigran, implikitan kradon, meze de kiu trabrilis flava sablo. Ĝi estis spektaklo, en kiu la tuta plezuro de 
la popolo konsistis en observado de la malrapida agonio. Sed 
neniam ĝis nun oni vidis tian densaĵon da krucoj. La areno 
estis tiel ŝtopita per ili, ke la cirka servistaro apenaŭ povis 
trapuŝi sin inter la krucoj. Ĉe la rando pendis plejparte virinoj, sed Crispuson, kiel ĉefulon, oni starigis preskaŭ tuj antaŭ 
la cezara podio, sur grandega kruco, ĉirkaŭplektita de malsupre per lonicero. Neniu el la viktimoj mortis ankoraŭ, sed 
kelkaj el tiuj, kiujn oni alnajlis unue, svenis. Neniu ĝemis kaj 
neniu vokis kompaton. Kelkaj pendis kun kapoj klinitaj sur la 
ŝultrojn aŭ mallevitaj sur la brustojn, kvazaŭ lulitaj al dormo; 
aliaj kvazaŭ en medito, aliaj, rigardante ankoraŭ la ĉielon, 
movis mallaŭte la lipojn. En tiu terura arbaro de krucoj, en 
tiuj etenditaj korpoj, en la silento de la viktimoj estis tamen 
io terura. La popolo, kiu, sata post la festeno kaj ĝoja, eniris 
la cirkon kun krioj, eksilentis, ne sciante, sur kiu korpo fiksi 
la okulojn kaj kion pensi. La nudeco de la streĉitaj virinaj 
figuroj ĉesis eksciti ĝian voluptemon. Oni ne faris eĉ la kutimajn vetojn pri tio, kiu mortos pli baldaŭ, kiujn oni faris ordinare, se sur la areno aperis malpli granda nombro da kondamnitoj. Ŝajnis, ke la cezaro ankaŭ enuas, ĉar, turninte la 
kapon flanken, li bonigis sur si kolĉenon per maldiligenta 
gesto, kun vizaĝo apatia kaj dormema. 
Subite la kontraŭe pendanta Crispus, kiu antaŭ momento 
havis okulojn fermitajn kiel homo sveninta aŭ agonianta, 
malfermis ilin kaj komencis rigardi la cezaron. 
Lia vizaĝo alprenis denove esprimon tiel senindulgan kaj 
la rigardo ekflamis per tia fajro, ke la aŭgustanoj komencis 
flustri inter si, montrante lin per la fingroj, kaj fine la cezaro 
mem turnis al li la atenton kaj pezmove levis la smeraldon al 
la okulo. 
Sekvis kompleta silento. La okuloj de la rigardantoj estis 
fiksitaj sur Crispus, kiu penis movi la dekstran manon, kvazaŭ li volus deŝiri ĝin de la trabo. 
Post momento lia brusto ekŝvelis, la ripoj kurbiĝis eksteren 
kaj li komencis voki: 
-Patrinmurdinto! - ve al vi!!
La aŭgustanoj, aŭdinte la senpardonan insulton, celitan al 
la sinjoro de la mondo antaŭ milhomaj amasoj, ne kuraĝis 
spiri. Chilo rigidiĝis. La cezaro ektremis kaj ellasis la smeraldon el la fingroj. 
La popolo ankaŭ retenis la spiron en la brusto. La voĉo de 
Crispus sonis ĉiam pli potence en la tuta amfiteatro: 
-Ve al vi, kiu murdis la edzinon kaj fraton, ve al vi, Antikristo! Abismo malfermiĝas antaŭ vi, morto etendas al vi siajn 
manojn kaj tombo vin atendas. Ve al vi, viva kadavro, ĉar vi 
mortos en teruro kaj estos kondamnita por eterne!!! 
Kaj ne povante deŝiri la alnajlitan manon de la ligno, terure 
streĉita, timiga, dum la vivo ankoraŭ simila al skeleto, senpardona kiel la destino, li skuis la blankan barbon super la podio de Nero, disŝutante kune per la movoj de la kapo rozajn 
petalojn el la plektaĵo metita sur lian kranion. 
-Ve al vi, murdisto! tropleniĝis via mezuro kaj proksimi- 
ĝas via horo!!! 
Ĉe tio li faris lastan fortostreĉon: ŝajnis dum momento, ke 
li deŝiros la manon de la kruco kaj etendos ĝin minace super 
la cezaro, sed subite liaj maldikaj brakoj longiĝis ankoraŭ pli, 
la korpo malstreĉiĝis malsupren, la kapo falis sur la bruston, 
kaj li mortis. 
En la kruca arbaro la pli malfortaj komencis jam ankaŭ 
endormiĝi por eterne.
ĈAPITRO LIX 
Sinjoro, - diris Chilo, - nun la maro estas kiel olivoleo 
kaj la ondoj ŝajnas dormi... Ni iru Aĥajon. Tie vin atendas la famo de Apolono, tie vin atendas laŭrokronoj, triumfoj, tie la homoj adoros vin kiel dion kaj la dioj vin akceptos 
kiel sian egalulon, dum ĉi tie... 
Kaj li interrompis, ĉar lia malsupra lipo komencis tremi tiel 
forte, ke la vortoj ŝanĝiĝis en nekompreneblajn sonojn. 
-Ni iros, kiam la cirkoludoj estos finitaj, - respondis 
Nero. - Mi scias, ke eĉ nun kelkaj nomas la kristanojn innoxia corpora. Se mi forveturus, komencus ĝin ripeti ĉiuj. Kial 
vi timas, putra fungo? 
Dirinte tion, li sulkigis la frunton, sed komencis rigardi 
Chilon per demandaj okuloj, kvazaŭ atendante de li klarigon, 
ĉar li mem ŝajnigis nur trankvilon. Dum la lasta spektaklo li 
mem timis la vortojn de Crispus kaj, reveninte hejmen, ne 
povis endormiĝi pro furiozo kaj honto, sed kune pro timo. 
Subite la superstiĉa Vestinus, kiu aŭskultis silente ilian interparolon, rigardis ĉirkaŭen kaj diris per mistera voĉo: 
-Aŭskultu, sinjoro, la vortojn de tiu maljunulo... en tiuj 
kristanoj estas io stranga... Ilia dio donas al ili facilan morton, sed li povas esti venĝema... 
Je tio Nero diris rapide: 
-Ne mi aranĝas la cirkoludojn, sed Tigellinus. 
-Jes! mi! - respondis Tigellinus, kiun atingis la respondo
de la cezaro. - Mi ilin aranĝas, kaj mi mokas ĉiujn kristanajn 
diojn. Vestinus, ho sinjoro, estas veziko, plenblovita per superstiĉoj, kaj tiu brava greko estus preta morti pro timo je la 
vido de kokino, hirtiĝinta por defendi siajn idojn. 
-Bone, - diris Nero, - sed de nun ordonu fortranĉi al la 
kristanoj la langojn, aŭ ŝtopi iliajn buŝojn. 
-Ŝtopos ilin fajro, ho dia. 
-Ve al mi! - ĝemis Chilo. 
Sed la cezaro, kiun kuraĝigis la maltima certeco de Tigellinus, komencis ridi kaj diris, montrante la maljunan grekon: 
-Rigardu, kiel aspektas ido de Aĥilo! 
Efektive Chilo aspektis terure. La lastaj haroj sur lia kranio 
tute blankiĝis, en la vizaĝo ŝtoniĝis la esprimo de ia terura 
maltrankvilo, timo kaj premiteco. Iafoje li ŝajnis ankaŭ kvazaŭ konsternita kaj duone konscia. Ofte li ne respondis al 
demandoj, alifoje li iĝis kolera kaj tiel aroganta, ke la aŭgustanoj preferis lin ne inciti. 
Tia momento trafis lin ankaŭ nun. 
-Faru kun mi, kion vi volas, sed al la cirkoludoj mi plu ne 
iros! - li kriis malespere, klakante per la fingroj. 
Nero rigardis lin momente kaj, turninte sin al Tigellinus, 
diris: 
-Gardu, ke en la ĝardenoj ĉi tiu stoiko estu proksime al 
mi. Mi volas vidi, kiel impresos lin niaj torĉoj. 
Chilo timis tamen la minacon, sonantan en la voĉo de la 
cezaro. 
-Sinjoro, - li diris, - mi vidos nenion, ĉar mi ne vidas 
nokte. 
Kaj la cezaro respondis kun terura rideto: 
-La nokto estos luma kiel tago.
Poste li turnis sin al aliaj aŭgustanoj, kun kiuj li komencis 
paroli pri vetkuroj, kiujn li intencis aranĝi en la fino de la cirkoludoj. 
Al Chilo proksimiĝis Petronius kaj, tuŝinte lian ŝultron, 
diris: 
-Ĉu mi ne diris al vi? Vi ne eltenos. 
Kaj tiu respondis: 
-Mi volas ebriiĝi... 
Kaj li etendis sian tremantan manon al pokalo kun vino, 
sed ne povis ĝisporti ĝin al la buŝo, kion vidante, Vestinus 
forprenis de li la vazon kaj poste, alŝovinte sin proksimen, 
demandis kun vizaĝo scivola kaj timigita: 
-Ĉu persekutas vin Furioj? diru?... 
La maljunulo rigardis lin dum ia tempo kun malfermita 
buŝo, kvazaŭ li ne komprenus la demandon, kaj komencis 
palpebrumi. 
Kaj Vestinus ripetis: 
-Ĉu persekutas vin Furioj? 
-Ne, - respondis Chilo, - sed nokto estas antaŭ mi. 
-Kiel, nokto?... La dioj vin kompatu! Kiel, nokto? 
-Nokto terura kaj netravidebla, en kiu io movas sin kaj 
iras al mi. Sed mi ne sciis, kio, kaj mi timas. 
-Ĉiam mi estis certa, ke ili estas sorĉistoj. Ĉu vi vidas ion 
en sonĝoj? 
-Ne, ĉar mi ne endormiĝas. Mi ne supozis, ke oni ilin tiel 
punos. 
-Ĉu vi ilin bedaŭras? 
-Por kio vi verŝas tiom da sango? Ĉu vi aŭdis, kion diris tiu 
krucumito? Ve al ni!
-Mi aŭdis, - respondis mallaŭte Vestinus. - Sed ili estas 
bruligistoj. 
-Malvere! 
-Kaj malamikoj de la homa gento. 
-Malvere! 
-Kaj akvovenenistoj. 
-Malvere! 
-Kaj infanmurdistoj... 
-Malvere! 
-Kiel do? - demandis Vestinus kun miro. - Vi ja mem 
diris tion kaj transdonis ilin en la manojn de Tigellinus! 
-Tial ĉirkaŭprenis min nokto kaj morto venas al mi... 
Iafoje ŝajnas al mi, ke mi jam mortis, kaj ankaŭ vi ĉiuj. 
-Ne! la mortontoj estas ili, kaj ni vivas. Sed diru al mi, 
kion ili vidas, mortante? 
-Kriston. 
-Tio estas ilia dio? ĉu li estas potenca dio? 
Sed Chilo respondis ankaŭ per demando: 
-Kio estas tiuj torĉoj, kiuj brulos morgaŭ en la ĝardenoj? 
Ĉu vi aŭdis, kion diris la cezaro? 
-Mi aŭdis kaj scias. Tiajn kondamnitojn oni nomas sarmentitii kaj semaxii... Oni vestos ilin per dolortunikoj, trasorbigitaj per rezino, najligos ilin al palisoj kaj fajrigos... Ke nur 
ilia dio ne faligu sur la urbon iajn terurajn batojn... Semaxii! 
terura torturo! 
-Mi preferas tion, ĉar oni ne verŝos sangon, - respondis 
Chilo. - Ordonu al sklavo levi la pokalon al mia buŝo. Mi 
volas trinki, sed mi disverŝas la vinon, ĉar mia mano tremas 
pro maljuneco...
Aliaj dume ankaŭ interparolis pri la kristanoj. La maljuna 
Domicius Afer mokis ilin. 
-Estas da ili tia amaso, - li diris, - ke ili povus estigi civilan militon; ĉu vi memoras, ke oni timis, ĉu ili ne volos sin 
defendi. Sed ili mortas kiel ŝafoj. 
-Ili nur provu alie! - diris Tigellinus. 
Je tio diris Petronius: 
-Vi eraras. Ili defendas sin. 
-Kiel nome? 
-Per pacienco. 
-Ĝi estas nova rimedo. 
-Sendube. Sed ĉu vi povas diri, ke ili mortas tiel kiel simplaj krimuloj? Ne! Ili mortas tiel, kvazaŭ krimuloj estus tiuj, 
kiuj kondamnis ilin al la morto, tio estas ni kaj la tuta roma 
popolo. 
-Kiaj sensencaĵoj! - kriis Tigellinus. 
-Hic abdera!1 - respondis Petronius. 
Sed aliaj, frapitaj per la trafeco de lia rimarko, komencis 
rigardi lin kun miro kaj ripeti: 
-Vere! Io diferenca kaj stranga estas en ilia morto. 
-Mi diras al vi, ke ili vidas sian dion! - ekkriis Vestinus 
deflanke. 
Tiam kelkaj aŭgustanoj turnis sin al Chilo. 
-He, maljunulo, vi ilin bone konas: diru al ni, kion ili vidas? 
Kaj la greko, kraĉinte la vinon sur la tunikon, respondis: 
-Leviĝon el mortintoj! 
Kaj li komencis tremegi tiel, ke la gastoj, sidantaj pli proksime, eksplodis per laŭta rido. 
1 Esprimo, signifanta: "jen la plej granda stultulo".
ĈAPITRO LX 
De kelkaj tagoj Vinicius pasigis la noktojn ekster la domo. 
En la kapon de Petronius venis la penso, ke eble li denove preparis ian planon kaj laboras por liberigi Ligian el la 
Eskvilina malliberejo, li volis tamen pri nenio demandi por ne 
alporti malfeliĉon al la penado. Tiu eleganta skeptikulo iĝis 
ankaŭ certagrade superstiĉa, aŭ pli ĝuste, de kiam li ne sukcesis elrabi la knabinon el la Mamertina subteraĵo, li ĉesis fidi 
al sia stelo. 
Li ne esperis cetere ankaŭ nun bonan rezulton de la penade de Vinicius. La Eskvilina malliberejo, aranĝita albezone el 
la keloj de la domoj, kiujn oni detruis por haltigi la brulon, ne 
estis vere tiel terura kiel la malnova Tulianum apud Kapitolo, sed aliflanke ĝi estis centoble pli gardata. Petronius bonege 
komprenis, ke oni transkondukis tien Ligian nur tial, ke ŝi ne 
mortu kaj ne evitu la amfiteatron, li povis do facile konjekti, 
ke ĝuste pro tiu kaŭzo oni gardas ŝin sendube kiel la pupilon 
de la okulo. 
-Videble, - li diris al si, - la cezaro kaj Tigellinus destinas ŝin por ia spektaklo speciala, pli terura ol ĉiuj, kaj Vinicius pli facile mem pereos, ol li sukcesos ŝin liberigi. 
Vinicius tamen ankaŭ perdis la esperon, ke li povos ŝin 
liberigi. Nun povis tion fari nur Kristo. La celo de la juna tribuno estis jam nur povi vidi ŝin en la malliberejo. 
De kelka tempo ne lasis lin en trankvilo la penso, ke Nazarius tamen penetris en la Mamertinan malliberejon kiel 
dungito por elportado de kadavroj, li decidis do ankaŭ provi 
tiun rimedon. 
La estro de la Malbonodoraj kavoj, subaĉetita per grandega sumo, akceptis lin fine en sian servan anaron, kiun li sendis ĉiunokte por forpreni la kadavrojn el la malliberejoj. La 
danĝero, ke Vinicius povus esti rekonita, estis efektive malgranda. Ŝirmis lin kontraŭ tio: la nokto, la sklava vesto kaj la 
malbona lumigiteco de la malliberejoj. Al kiu povus cetere 
veni la ideo, ke patricio, nepo kaj filo de konsuloj, povis troviĝi inter la tombistaro, elmetita al la haladzoj de la malliberejoj kaj de la Malbonodoraj kavoj, kaj entreprenis la laboron, 
al kiu devigis homojn nur sklaveco aŭ ekstrema mizero? 
Sed li, kiam venis la sopirata vespero, kun ĝojo zonis la 
koksojn, ligis ĉirkaŭ la kapo tolpecon, sorbigitan per terebinto, kaj kun batanta koro iris kun aro de aliaj sur Eskvilinon. 
La pretoriaj gardoj faris al ili neniajn malfacilaĵojn, ĉar ĉiuj 
estis provizitaj per konformaj tesserae, kiujn la centuriestro 
ekzamenis ĉe la lumo de lanterno. Post momento malfermiĝis 
antaŭ ili la grandega pordo kaj ili eniris. 
Vinicius vidis antaŭ si vastan, arkplafonan kelon, el kiu oni 
pasis en vicon de aliaj. Malfortaj meĉlampoj lumigis la internon, plenegan de homoj. Kelkaj el ili kuŝis ĉe la muroj en profunda dormo, aŭ eble mortintaj. Aliaj svarmis ĉirkaŭ grandega vazo kun akvo staranta en la mezo, el kiu ili trinkis kiel homoj konsumataj de febro. Aliaj sidis sur la tero kun kubutoj 
apogitaj sur la genuoj, kun kapoj en la manoj; tie kaj ie dormis infanoj, alpremitaj al la patrinoj. Ĉirkaŭe oni aŭdis jen 
ĝemojn kaj laŭtan rapidan spiradon de malsanuloj, jen plorojn, jen flustrojn de preĝo, jen duonvoĉajn kantojn, jen malbenojn de la gardistoj. En la subteraĵo regis kadavra odoro kaj 
interpremo. En la krepuskaj profundaĵoj svarmis malhelaj 
figuroj, kaj pli proksime, ĉe la flagrantaj flametoj, oni vidis 
vizaĝojn palajn, teruritajn, kaviĝintajn kaj malsatajn, kun 
okuloj senbrilaj aŭ flamantaj de febro, kun bluetaj buŝoj, kun 
torentoj da ŝvito sur la fruntoj kaj kungluitaj haroj. En la anguloj laŭte deliris malsanuloj, aliaj vokis akvon, aliaj, ke oni 
ilin konduku al morto. Kaj tamen ĝi estis malliberejo malpli 
terura ol la malnova Tulianum. Sub Vinicius ŝanceliĝis la piedoj je tiu vido kaj en lia brusto mankis spiro. Je la penso, ke 
Ligia trovas sin meze de tiu mizero kaj teruro, la haroj hirtiĝis 
sur lia kapo kaj en la brusto morthaltis krio de malespero. La 
amfiteatro, la dentegoj de sovaĝaj bestoj, la krucoj - ĉio estis pli bona ol tiuj teruraj subteraĵoj, plenaj de kadavra odoro, kie petegaj homaj voĉoj ripetis el ĉiuj anguloj: 
-Konduku nin al morto! 
Vinicius enigis la ungojn en la manojn, ĉar li sentis, ke 
mankas al li forto kaj ke li perdas la konscion. Ĉio, kion li 
suferis ĝis nun, la tuta amo kaj doloro, ŝanĝiĝis en li en unu 
mortavidon. 
Subite tuj apud li aŭdiĝis la voĉo de la estro de la Malbonodoraj kavoj: 
-Kiom da kadavroj vi havas hodiaŭ? 
-Ĉirkaŭ dek du, - respondis mallibereja gardisto, - sed 
ĝis la mateno estos pli multe, ĉar kelkaj jam stertoras ĉe la 
muroj. 
Kaj li komencis plendi pri virinoj, ke ili kaŝas mortintajn 
infanojn por pli longe havi ilin apude kaj ne fordoni, ĝis kiam 
estas eble, en la Malbonodorajn kavojn. Oni devas koni la 
kadavrojn nur laŭ la odoro, pro kio la aero, eĉ sen tio terura,
malboniĝas ankoraŭ pli. "Mi preferus," - li diris, - "esti sklavo en kampara punlaborejo ol gardi tiujn dumvive putrantajn 
hundojn." La estro de la Kavoj konsolis lin, asertante, ke lia 
ofico ne estas pli facila. Dum tiu tempo Vinicius reakiris la 
senton de la realeco kaj komencis rigardi ĉirkaŭen tra la subteraĵo, en kiu li tamen vane serĉis per la okuloj Ligian, pensante ĉe tio, ke eble li tute ŝin ne vidos, kiel longe ŝi estos viva. 
La malliberejo konsistis el dekkelkaj keloj, kunigitaj inter si 
per freŝaj trafosaĵoj, kaj la tombejaj servistoj eniris nur tien, 
el kie oni devis forpreni la korpojn de mortintoj, kaptis do lin 
timo, ke tio, kio kostis tiom da peno, eble utilos al li por nenio. 
Feliĉe lia patrono helpis al li. 
-La korpojn oni devas tuj elporti, - li diris, - ĉar la malsano disvastiĝas ĉefe pro la kadavroj. Alie mortos same vi kiel 
la malliberuloj. 
-Ni estas nur dek en ĉiuj keloj, - respondis la gardisto - 
kaj ni devas ja dormi. 
-Do mi lasos al vi kvar miajn homojn, kiuj ĉirkaŭiros nokte la kelojn kaj atentos, ĉu iu ne mortis. 
-Ni trinkfestos morgaŭ, se vi tion faros. Tiun kadavron 
oni portu al provisto, ĉar venis la ordono, ke oni trapiku la 
kolojn de la mortintoj, kaj poste - tuj en la Kavojn! 
-Bone, sed ni trinkfestos! - diris la estro de la Kavoj. 
Poste li elektis kvar homojn, inter ili ankaŭ Viniciuson, kaj 
kun la ceteraj komencis meti la kadavrojn sur la portilojn. 
Vinicius ekspiris. Li estis certa almenaŭ pri tio, ke li nun 
trovos Ligian. 
Kaj unue li komencis atente ekzameni la unuan subteraĵon. 
Li enrigardis ĉiujn angulojn, kien preskaŭ ne atingis la brilo
de la meĉlampo, li rigardis figurojn dormantajn ĉe la muroj 
sub ĉifonaj kovraĵoj, li rigardis la plej malsanajn, kiujn oni 
flankigis en apartan angulon, Ligian li povis tamen nenie trovi. En la dua kaj tria kelo lia serĉado restis same senfrukta. 
Dume la horo iĝis malfrua: la kadavroj estis elportitaj. La 
gardistoj, kuŝiĝinte en la koridoroj, kunigantaj la kelojn, endormiĝis, la infanoj, lacaj de ploro, eksilentis, en la subteraĵo 
oni aŭdis nur spiradon de lacaj brustoj kaj kelkloke flustron 
de preĝo. 
Vinicius eniris kun meĉlampo en kelon, kvaran laŭvice, 
multe malpli grandan, kaj levinte la lumon supren, komencis 
rigardi ĉirkaŭen. 
Kaj subite li ektremis, ĉar ŝajnis al li, ke ĉe kradita malfermaĵo en la muro li vidas la grandegan figuron de Ursus. 
Do, forblovinte tuj la lumon, li proksimiĝis al li kaj demandis: 
-Ursus, ĉu tio estas vi? 
La grandegulo turnis la kapon. 
-Kiu vi estas? 
-Ĉu vi ne rekonas min? - demandis la juna viro. 
-Vi estingis la lampon, kiel mi povas vin rekoni? 
Sed Vinicius vidis en tiu momento Ligian kuŝanta sur mantelo ĉe la muro, do, dirante nenion plu, li genuiĝis apud ŝi. 
Ursus rekonis lin tiam kaj diris: 
-Gloro al Kristo! sed ne veku ŝin, sinjoro. 
Vinicius, genuante rigardis ŝin tra larmoj. Malgraŭ la mallumo li povis distingi ŝian vizaĝon, kiu ŝajnis al li pala kiel 
alabastro, kaj ŝiajn maldikiĝintajn brakojn. Kaj je tiu vido 
kaptis lin amo, simila al ŝiranta doloro, skuanta la animon ĝis 
la fundo mem, kaj kune tiel plena de kompato, kulto kaj adoro, ke, falinte sur la vizaĝon, li komencis premi al la buŝo la 
randon de la mantelo, sur kiu kuŝis tiu kapo, kara super ĉio. 
Ursus dum longa tempo rigardis lin silente, fine li tamen 
tiris lin je la tuniko. 
-Sinjoro, - li demandis, - kiel vi penetris ĉi tien, kaj ĉu 
vi venas por ŝin savi? 
Vinicius levis la kapon kaj dum momento ankoraŭ luktis 
kun la kortuŝo. 
-Montru al mi rimedon! - li diris. 
-Mi pensis, ke vi ĝin trovos, sinjoro. En mian kapon venas nur unu... 
Ĉe tio li turnis la okulojn al la kradita malfermaĵo, poste, 
kvazaŭ respondante al si mem, diris: 
-Jes!... Sed tie staras soldatoj... 
-Centurio da pretorianoj, - respondis Vinicius. 
-Do - ni ne trairos! 
-Ne! 
La ligo frotis la frunton kaj demandis refoje: 
-Kiel vi eniris ĉi tien? 
-Mi havas signon de la estro de la Malbonodoraj kavoj... 
- Kaj subite li interrompis, kvazaŭ iu penso trabrilus lian kapon. 
-Je la morto de la Savinto! - li komencis paroli per rapida voĉo. - Mi restos ĉi tie, kaj ŝi prenu mian signon, ligu la 
tolon ĉirkaŭ la kapo, kovru la ŝultrojn per la mantelo kaj eliru. Inter la tombistaj sklavoj estas kelkaj neaĝaj knaboj, do la 
pretorianoj ŝin ne rekonos, kaj kiam ŝi foje atingos la domon 
de Petronius, li savos ŝin! 
Sed la ligo mallevis la kapon sur la bruston kaj respondis:
-Ŝi ne konsentus tion, ĉar ŝi vin amas, kaj krome ŝi estas 
malsana kaj ne povas stari propraforte. 
Kaj post momento li aldonis: 
-Se vi, sinjoro, kaj la nobla Petronius ne povis eligi ŝin el 
la malliberejo, kiu kapablos ĝin fari? 
-Sole Kristo. 
Poste ili ambaŭ silentis. La ligo pensis en sia simpla kapo: 
"Li ja povus nin ĉiujn savi, sed se Li tion ne faras, ĝi signifas 
videble, ke venis la tempo de turmentoj kaj morto". Kaj li konsentis tion por si mem, sed ĝis la fundo de la animo li bedaŭris tiun infanon, kiu kreskis sur liaj brakoj kaj kiun li amis 
super la vivo. 
Vinicius denove genuiĝis apud Ligia. Tra la kradita malfermaĵo en la subterejon enŝtelis sin radioj de la luno kaj lumigis ĝin pli bone ol la sola meĉlampo, kiu flagris ankoraŭ super la pordo. 
Subite Ligia malfermis la okulojn kaj, metinte siajn brulantajn manojn sur la manojn de Vinicius, diris: 
-Mi vidas vin, - kaj mi sciis, ke vi venos. 
Li ĵetis sin al ŝiaj manoj kaj komencis premi ilin al la frunto 
kaj koro, poste li levis ilin iom de la kuŝejo kaj apogis sur la 
propra brusto. 
-Mi venis, kara, - li diris. - Kristo vin gardu kaj savu, ho 
Ligia, mia amegata! 
Kaj li ne povis paroli plu, ĉar lia koro komencis hurli en la 
brusto pro doloro kaj amo, kaj la doloron li ne volis al ŝi malkaŝi. 
-Mi estas malsana, Marcus, - respondis Ligia, - kaj ĉu 
sur la areno, aŭ ĉi tie, en la malliberejo, mi devas morti... Sed
mi preĝis, ke mi povu vin vidi antaŭe, kaj vi venis: Kristo min 
aŭdis! 
Kaj dum li ne povis ankoraŭ eligi vortojn kaj nur premis ŝin 
al la brusto, ŝi diris plu: 
-Mi vidis vin tra la fenestro el Tulianum - kaj mi sciis, ke 
vi volis veni. Kaj nun la Savinto donis al mi momenton da 
konscio, por ke ni povu adiaŭi unu la alian. Mi jam iras al Li, 
Marcus, sed mi amas vin kaj ĉiam mi vin amos. 
Vinicius regis sin perforte, subpremis en si la doloron kaj 
komencis paroli per voĉo, kiun li penis igi trankvila: 
-Ne, kara! Vi ne mortos. La apostolo ordonis kredi kaj 
promesis preĝi pro vi, kaj li konis Kriston, Kristo lin amis kaj 
nenion al li rifuzos... Se vi devus morti, Petro ne ordonus al 
mi fidi, kaj li diris al mi: "Fidu!" -Ne, Ligia! Kristo kompatos 
min... Li ne volas vian morton. Li ĝin ne allasos. Mi ĵuras al 
vi je la nomo de la Savinto, ke Petro preĝas pro vi! 
Sekvis silento. La sola meĉlampo, pendanta super la pordo, estingiĝis, sed anstataŭe la lumo de la luno enfluis tra la 
tuta malfermaĵo. En la kontraŭa angulo de la kelo infano ekploris kaj eksilentis. El ekstere aŭdiĝis nur la voĉoj de pretorianoj, kiuj post sia gardovico ludis apud la muro je scriptae duodecim. 
-Ho Marcus, - respondis Ligia, - Kristo mem vokis al la 
Patro: "Forigu de mi ĉi tiun kalikon da maldolĉaĵo", kaj tamen 
Li ĝin eltrinkis, Kristo mem mortis sur la kruco, kaj nun miloj pro Li pereas, kial do Li ŝparu min solan? Kiu mi estas, 
Marcus? Mi aŭdis, kiel Petro diris, ke li ankaŭ mortos martire, kaj kiu mi estas kontraŭ li? Kiam venis al ni la pretorianoj, 
mi timis morton kaj torturon, sed nun mi ne timas plu. Rigardu, kiel terura estas la malliberejo - kaj mi iras ĉielen. Pensu, ke ĉi tie estas la cezaro, kaj tie - nia Savinto, bona kaj 
kompatema. Kaj ne ekzistas morto. Vi amas min, pensu do, 
kiel feliĉa mi estos. Ho, kara Marcus, pensu, ke vi venos tien 
al mi. 
Ĉe tio ŝi eksilentis por kapti spiron en sian malsanan bruston, poste ŝi levis al la buŝo lian manon: 
-Marcus? 
-Kio, kara? 
-Ne ploru pro mi, kaj memoru, ke vi venos tien al mi. 
Mallonge mi vivis, sed Dio donis al mi vian animon. Do mi 
volas diri al Kristo, ke kvankam mi mortis kaj kvankam vi rigardis mian morton kaj kvankam vi restis en doloro, vi tamen 
ne blasfemis kontraŭ Lia volo kaj ĉiam vi amas Lin. Vi ja amos 
Lin kaj elportos pacience mian morton? Ĉar tiam Li nin kunigos, kaj mi vin amas kaj volas esti kun vi. 
Ĉe tio denove mankis al ŝi spiro kaj per apenaŭ aŭdebla 
voĉo ŝi finis: 
-Promesu tion al mi, Marcus!... 
Vinicius ĉirkaŭprenis ŝin per tremantaj manoj kaj respondis: 
-Je via sankto kapo! - mi promesas! 
Tiam en la malgaja brilo de la luno lumiĝis ŝia vizaĝo. 
Ankoraŭ foje ŝi levis al la buŝo lian manon kaj flustris: 
-Mi estas via edzino! 
Ekster la muro la pretorianoj, ludantaj je scriptae duodecim, 
disputis pli laŭte, sed ili forgesis pri la malliberejo, pri la gardoj, pri la tuta tero, kaj sentante en si reciproke anĝelajn animojn, komencis preĝi.
ĈAPITRO LXI 
Dum tri tagoj, aŭ pli ĝuste tri noktoj, nenio konfuzis ilian trankvilon. Kiam la ordinara mallibereja laboro, konsistanta en apartigado de mortintoj de vivantoj kaj de grave 
malsanaj de pli sanaj, estis finita kaj kiam la lacaj gardistoj 
kuŝiĝis aldorme en la koridoroj, Vinicius eniris la subteraĵon, 
en kiu estis Ligia, kaj restis en ĝi tiel longe, ĝis tagiĝo penetris tra la fenestraj kradoj. Ŝi metis la kapon sur lian bruston 
kaj per mallaŭtaj voĉoj ili interparolis pri amo kaj pri morto. 
Ili ambaŭ malgraŭvole, en la pensoj kaj interparoloj, eĉ en la 
deziroj kaj esperoj, foriĝis ĉiam pli de la vivo kaj perdis la senton pri ĝi. Ambaŭ estis kiel homoj, kiuj forvelinte en ŝipo de 
kontinento, ne vidas plu la bordon kaj foriĝas iom post iom 
en la senfinecon. Ambaŭ ŝanĝis sin grade en spiritojn malgajajn, plenaj de amo al si reciproke kaj al Kristo kaj pretaj 
forflugi. Iafoje nur en lia koro leviĝis ankoraŭ doloro kiel ventego, iafoje brilis kiel fulmo, espero, naskita el amo kaj kredo je kompatemo de la krucumita Dio, sed ĉiutage ankaŭ li 
forŝiriĝis ĉiam pli de la tero kaj fordonis sin al morto. Matene, 
kiam li eliris el la malliberejo, li rigardis jam la mondon, la 
urbon, konatojn kaj ĉiujn aferojn, ligitajn kun la vivo, kvazaŭ 
sonĝe. Ĉio ŝajnis al li fremda, malproksima, vanta kaj pereema. Ĉesis timigi lin eĉ la teruro de torturoj, ĉar li havis la senton, ke ĝi estas afero, tra kiu oni povas pasi kvazaŭ en medito, kun okuloj fiksitaj sur io alia. Al ambaŭ ŝajnis, ke la eterneco komencas jam preni ilin en posedon. Ili parolis nur pri 
la amo, pri tio, kiel ili amos sin reciproke kaj vivos kune, sed 
nur trans la tombo, kaj se iafoje iliaj pensoj turniĝis ankoraŭ 
al teraj aferoj, tio estis nur kiel la pensoj de homoj, kiuj, preti- 
ĝante al malproksima vojaĝo, interparolas pri la vojaĝaj preparoj. Cetere ĉirkaŭis ilin tia silento, kia ĉirkaŭas du kolonojn 
starantaj ie en dezerta loko kaj forgesitaj. Ilia sola deziro estis jam nur, ke Kristo ilin ne disigu; kaj kiam ĉiu momento 
plifortigis en ili tiun certecon, ili enamiĝis je Li, kiel je ĉenero ligonta ilin, kiel je senfina feliĉo kaj senfina trankvilo. Sur 
la tero ankoraŭ falis de ili la polvo de la tero. La animoj iĝis 
en ili puraj kiel larmoj. Sub la minaco de morto kaj suferoj, 
sur la mallibereja kuŝejo komenciĝis por ili la ĉielo, ĉar ŝi prenis lin je la mano kaj kondukis, kvazaŭ mem jam ĉielenprenita kaj sankta, al la eterna fonto de la vivo. 
Kaj Petronius miregis, vidante en la vizaĝo de Vinicius 
ĉiam pli grandan trankvilon kaj iajn strangajn brilojn, kiujn 
li ne vidis antaŭe. Iafoje naskiĝis eĉ en lia menso supozoj, ke 
Vinicius trovis ian rimedon de savo, kaj estis al li malagrable, 
ke la juna tribuno ne malkaŝas al li la sekreton de siaj esperoj. 
Fine, ne povante elteni plu, li diris al Vinicius: 
-Vi nun aspektas alie, do ne faru sekretojn antaŭ mi, ĉar 
mi volas kaj povas helpi vin: ĉu vi planis ion? 
-Mi planis, - respondis Vinicius, - sed vi ne plu povas 
helpi min. Jen, post ŝia morto mi konfesos, ke mi estas kristano, kaj mi sekvos ŝin. 
-Do vi havas nenian esperon? 
-Jes, mi havas. Kristo ŝin redonos al mi kaj mi disiĝos de 
ŝi neniam plu.
Petronius komencis pasi tra la atrium kun la esprimo de 
senreviĝo sur la vizaĝo, poste li diris: 
-Por tio oni ne bezonas vian Kriston, ĉar tiun saman servon povas fari al vi nia Tanatoso. 
Sed Vinicius ridetis malgaje kaj diris: 
-Ne, mia kara, sed vi tion ne volas kompreni. 
-Mi ne volas kaj ne povas, - respondis Petronius. - Ne 
estas nun tempo por diskutoj, sed ĉu vi memoras, kion mi diris, kiam ni ne sukcesis eligi ŝin el Tulianum? Mi perdis tiam 
ĉian esperon, kaj vi diris, kiam ni revenis hejmen: "Mi tamen 
kredas, ke Kristo povas ŝin redoni al mi". Li ŝin redonu al vi. 
Se mi ĵetus multekostan vazon en maron, kapablus ĝin redoni 
al mi neniu el niaj dioj, kaj se ankaŭ la via ne estas pli kapabla, mi ne komprenas, kial mi devus adori lin pli ol la malnovajn. 
-Li redonos ŝin al mi. 
Petronis movis la ŝultrojn. 
-Ĉu vi scias, - li demandis, - ke morgaŭ oni lumigos per 
kristanoj la ĝardenojn de la cezaro? 
-Morgaŭ? - ripetis Vinicius. 
Kaj kontraŭ la proksima tremiga realaĵo la koro tremis en 
li pro doloro kaj teruro. Li pensis, ke ĝi estas eble la lasta nokto, kiun li povos pasigi kun Ligia, do, adiaŭinte Petroniuson, 
li iris rapide al la estro de la puticuli por preni sian signon. 
Sed tie liaj esperoj montriĝis vanaj, ĉar la kavestro ne volis doni al li la signon. 
-Pardonu, sinjoro, - li diris. - Mi faris por vi, kion mi 
povis, sed mi ne povas riski la vivon. Hodiaŭ nokte oni kondukos la kristanojn al la cezaraj ĝardenoj. La malliberejo estos
plena de soldatoj kaj oficistoj. Se oni vin rekonus, pereus mi 
kaj miaj infanoj. 
Vinicius komprenis, ke vane estus insisti. Ekbrilis al li tamen la espero, ke la soldatoj, kiuj vidis lin antaŭe, eble enlasos lin eĉ sen la signo, do, kiam noktiĝis, li vestis sin, kiel ordinare, per diktola tuniko, ligis tolpecon ĉirkaŭ la kapo kaj iris 
al la pordo de la malliberejo. 
Sed tiutage oni kontrolis la signojn eĉ pli precize ol ordinare, kaj plie, la centestro Scaevinus, severa soldato, korpe kaj 
anime servanta la cezaron, rekonis Viniciuson. 
Sed videble en lia ferkirasita brusto ardetis ia fajrero de 
kompato por la homa malfeliĉo, ĉar, anstataŭ frapi la ŝildon 
per la lanco signe de alarmo, li kondukis Viniciuson flanken 
kaj diris al li. 
-Sinjoro, reiru hejmen. Mi rekonis vin: sed mi silentos, ne 
volante vin pereigi. Mi ne povas vin enlasi, sed reiru kaj la 
dioj konsolu vian koron. 
-Vi ne povas min enlasi, - diris Vinicius, - sed lasu min 
resti ĉi tie kaj vidi tiujn, kiujn oni elkondukos. 
-Mia ordono ne malpermesas tion, - respondis Scaevinus. 
Vinicius stariĝis antaŭ la pordego kaj atendis, ke oni komencu elkonduki la kondamnitojn. Fine ĉirkaŭ la noktomezo vaste malfermiĝis la mallibereja pordego kaj aperis tutaj 
vicoj da malliberuloj: viroj, virinoj kaj infanoj, ĉirkaŭitaj de armitaj pretoriaj taĉmentoj. La nokto estis tre hela kaj plenluna, tiel ke oni povis distingi ne nur la figurojn, sed ankaŭ la 
vizaĝojn de la malfeliĉuloj. Ili iris popare, en longa, malgaja 
procesio kaj en silento, interrompata nur per tintado de la
soldataj armiloj. Oni kondukis tiom da ili, ke ŝajnis, kvazaŭ 
ĉiuj keloj restos malplenaj. 
En la fino de la irantaro Vinicius vidis klare Glaucuson la 
kuraciston, sed nek Ligia, nek Ursus estis inter la kondamnitoj.
ĈAPITRO LXII 
Ne krepuskiĝis ankoraŭ, kiam la unuaj ondoj da popolo 
komencis jam enflui la cezarajn ĝardenojn. La amasoj, 
feste vestitaj, florkronitaj, gajaj, kantantaj kaj plejparte ebriaj 
iris rigardi la novan, imponan spektaklon. La krioj: "Semaxii! 
Sarmentitii!" sonis sur Via Tecta, sur la ponto de Aemilius kaj 
trans Tibro, sur la Triumfa vojo, apud la cirko de Nero kaj for, 
ĝis la Vatikana monteto. Oni vidis en Romo jam antaŭe homojn bruligataj sur palisoj, sed neniam oni vidis tian nombron da kondamnitoj. La cezaro kaj Tigellinus, volante fini 
kun la kristanoj kaj kune haltigi la epidemion, kiu el la malliberejoj disvastiĝis ĉiam pli tra la urbo, ordonis malplenigi 
ĉiujn malliberejojn, tiel ke restis en ili apenaŭ kelkdek homoj, 
destinitaj por la fino de la cirkoludoj. Tial do la amasoj, pasinte la ĝardenajn pordegojn, mutiĝis pro miro. Ĉiuj aleoj ĉefaj 
kaj flankaj, kondukantaj meze de arbaj densaĵoj, ĉirkaŭ herbejoj, insuletoj, lagoj, lagetoj kaj terpecoj, surkreskitaj de floroj, estis borderitaj per peĉaj palisoj, al kiuj oni alligis kristanojn. De pli altaj lokoj, kie la vidon ne ŝirmis arboj, oni 
povis vidi tutajn vicojn da palisoj kaj korpoj, ornamitaj per 
floroj, per mirtaj folioj kaj hedero, tirantajn sin for, sur altaĵoj 
kaj ebenaĵoj, tiel malproksimen, ke dum la pli proksimaj ŝajnis kvazaŭ mastoj de ŝipoj, la lastaj prezentis sin al la okuloj 
kiel koloraj tirsoj aŭ lancoj, enpikitaj en la teron. La amaso de 
la kondamnitoj superis la esperojn de la popolo mem. Oni
povus pensi, ke tutan nacion oni ligis al la palisoj por amuzi 
Romon kaj la cezaron. Aroj da rigardantoj haltis antaŭ apartaj 
mastoj, laŭgrade kiel interesis ilin la figuroj, la aĝo aŭ sekso 
de la viktimoj, rigardis la vizaĝojn, florkronojn, hederajn girlandojn, poste iris pluen, demandante sin mem kun miro: 
"Ĉu povis esti tiom da kulpuloj, aŭ kiel povis bruligi Romon 
infanoj, apenaŭ kapablaj pasi propraforte?" Kaj la miro ŝanĝis 
sin grade en maltrankvilon. 
Dume krepuskiĝis kaj sur la ĉielo ekbrilis la unuaj steloj. 
Tiam apud ĉiu kondamnito ekstaris sklavo kun brulanta tor- 
ĉo, kaj kiam la sono de trumpetoj aŭdiĝis en diversaj partoj 
de la ĝardenoj, signante la komencon de la spektaklo, ĉiu almetis flamon al la malsuproj de la palisoj. 
Pajlo, kaŝita sub la floroj kaj surverŝita per peĉo, tuj ekbrulis per hela flamo, kiu, kreskante kun ĉiu momento, leviĝis 
supren kaj lekis la piedojn de la viktimoj. La popolo eksilentis, tra la ĝardenoj eksonis unu grandega ĝemo kaj dolorkrioj. 
Kelkaj el la viktimoj tamen, levante la kapojn al la stelriĉa 
ĉielo, komencis kanti glore al Kristo. La popolo aŭskultis. Sed 
eĉ la plej malmolaj koroj pleniĝis per teruro, kiam de sur malpli grandaj mastoj korŝirantaj infanaj voĉoj komencis voki: 
"Panjo! panjo!" kaj tremo trakuris eĉ ebriajn rigardantojn je 
la vido de tiuj kapetoj kaj senkulpaj vizaĝoj, torditaj pro doloro aŭ svenantaj en la fumo, kiu komencis sufoki la viktimojn. Kaj la flamo kreskis supren kaj trabruligis ĉiam novajn 
kronojn el rozoj kaj hederoj. Disfajris la aleoj ĉefaj kaj flankaj, 
disfajris arbotufoj kaj herbejoj kaj floraj terpecoj, disbrilis la 
akvo en la lagetoj kaj lagoj, roziĝis la tremantaj folioj sur la 
arboj kaj iĝis lume kiel en tago. La odoro de la brulantaj korpoj plenigis la ĝardenojn, sed en la sama momento la sklavoj
komencis ŝuti mirhon kaj aloon en incensilojn, speciale pretigitajn inter la palisoj. En la amaso aŭdigis tie kaj ie krioj, oni 
ne scias ĉu de kompato, aŭ de ravo kaj ĝojo, kaj ili kreskis 
ĉiumomente kune kun la fajro, kiu ĉirkaŭprenis la palisojn, 
grimpis al la brustoj de la viktimoj, tordis per la brula spiro 
la harojn sur iliaj kapoj, ĵetis vualojn sur iliajn nigriĝintajn 
vizaĝojn, kaj fine ŝprucis ankoraŭ pli alten, kvazaŭ triumfe kaj 
glorante tiun forton, kiu ordonis ĝin bruligi. 
Sed ankoraŭ en la komenco de la spektaklo inter la popolo aperis la cezaro sur brilega cirka kvadrigo, jungita per kvar 
blankaj ĉevaloj, vestita mem per la kostumo de ĉaristo el la 
partio de la Verduloj, al kiu apartenis tiel li kiel lia kortego. 
Post li sekvis aliaj veturiloj, plenaj de korteganoj en brilaj vestoj, senatanoj, pastroj kaj nudaj bakĥantinoj kun florkronoj 
sur la kapoj kaj kruĉoj da vino en la manoj, parte ebriaj kaj 
eligantaj sovaĝajn sonojn. Apud ili muzikistoj, alivestitaj kiel 
faŭnoj kaj satirusoj, ludis citrojn, formingojn, fajfilojn kaj kornojn. Sur aliaj veturiloj sidis matronoj kaj romaj junulinoj, 
ankaŭ ebriaj kaj duonnudaj. Apud la kvadrigoj ŝnurdancistoj 
skuis tirsojn, ornamitajn per rubandoj; aliaj batis tamburetojn, aliaj ŝutis florojn. La tuta brila sekvantaro, kriegante: 
evoe! antaŭeniĝis sur la plej larĝa ĝardena vojo, meze de fumoj kaj meze de la homaj torĉoj. La cezaro, havante apude 
Tigellinuson kaj Chilon, per kies teruro li deziris amuzi sin, 
kondukis mem la ĉevalojn kaj, veturante paŝon post paŝo, 
rigardis la brulantajn korpojn kaj kune aŭskultis la kriojn de 
la popolo. Starante sur la alta, ora kvadrigo, ĉirkaŭite de homa ondo, kiu riverencis lin ĝis la piedoj, en la briloj de la fajro. 
kun ora laŭrokrono de cirka venkinto, li superkreskis la korteganojn, la amasojn, kaj ŝajnis grandegulo. Liaj monstraj
brakoj, etenditaj por teni la kondukilojn, ŝajnis beni la popolon. En la vizaĝo kaj en la duonfermitaj okuloj li havis rideton, kaj li brilis super la homoj kiel la suno, aŭ kiel dio, terura, sed grandioza kaj potenca. 
Iafoje li haltis por rigardi pli precize jen iun virgulinon, kies 
sino komencis siblokraki en la fajro, jen konvulsie torditan 
vizaĝon de infano, kaj denove li veturis pluen, kondukante 
post si la frenezan kaj senbridan sekvantaron. Iafoje li salutis la popolon, aŭ, klininte sin posten, kuntiris la kondukilojn 
kaj interparolis kun Tigellinus. Fine, atinginte grandegan fontanon, starantan en la mezo de du kruciĝantaj vojoj, li deiris 
de la kvadrigo kaj, doninte signon al la akompanantoj, miksis sin kun la amaso. Oni salutis lin per krioj kaj aplaŭdoj. La 
bakĥantinoj, nimfoj, senatanoj, aŭgustanoj, pastroj, faŭnoj, 
satirusoj kaj soldatoj ĉirkaŭis lin tuj per freneza rondo, kaj li, 
havante unuflanke Tigellinuson, aliflanke Chilon, pasis ĉirkaŭ 
la fontano, apud kiu brulis kelkdek torĉoj, haltante antaŭ ĉiu, 
farante rimarkojn pri la viktimoj, aŭ mokante la maljunan 
grekon, sur kies vizaĝo bildis sin senlima malespero. Fine ili 
ekstaris antaŭ alta masto, ornamita per mirtoj kaj ĉirkaŭplektita per konvolvuloj. Ruĝaj flamlangoj atingis la genuojn de 
la viktimo, sed la vizaĝon oni ne povis distingi, ĉar freŝaj brulantaj branĉetoj vualis ĝin per fumo. Post momento tamen 
facila nokta vento forblovis la fumojn kaj malkovris kapon de 
maljunulo kun longa barbo falanta surbrusten. 
Je tiu vido Chilo subite kuntordiĝis kiel vundita rampaĵo, 
kaj el lia buŝo eliĝis krio, simila pli al grakado ol al homa 
voĉo: 
-Glaucos! Glaucos!...
Efektive de sur la brulanta paliso rigardis lin Glaucos la 
kuracisto. 
Li vivis ankoraŭ. Lia vizaĝo estis dolorplena kaj klinita, kvazaŭ li volus lastfoje rigardi sian persekutanton, kiu lin perfidis, senigis de la edzino, de la infanoj, sendis kontraŭ lin 
murdonton, kaj kiam ĉio tio estis al li pardonita en la nomo 
de Kristo, ankoraŭ foje transdonis lin al torturistoj. Neniam 
unu homo faris al alia maljustaĵojn pli terurajn kaj pli sangajn. Kaj jen la viktimo brulis sur la peĉa paliso, kaj la persekutanto staris ĉe ĝiaj pledoj. La okuloj de Glaucus ne deturnis sin de la vizaĝo de la greko. Iafoje vualis ilin la fumo, sed 
kiam la vento ĝin forblovis, Chilo vidis denove tiujn pupilojn, 
fiksitajn sur li. Li leviĝis kaj volis forkuri, sed ne povis. Subite ŝajnis al li, ke liaj piedoj estas el plumbo kaj ke iu nevidebla mano retenas lin per superhoma forto antaŭ tiu paliso. 
Kaj li ŝtoniĝis. Li sentis nur ke io lin troplenigas, io elbordiĝas, 
ke sufiĉe li havas da torturoj kaj sango, ke venas fino de la 
vivo kaj ke ĉio malaperas apude: la cezaro, kaj la kortego, kaj 
la popolo, kaj ĉirkaŭas lin nur ia senfunda, terura kaj nigra 
malpleno, en kiu li vidas nur tiujn okulojn de la martiro, vokantajn lin al juĝo. Kaj Glaucus, klinante la kapon ĉiam pli 
malalten, rigardis senĉese. La ĉeestantoj divenis, ke inter tiuj 
homoj io okazas, sed rido morte haltis en iliaj buŝoj, ĉar en la 
vizaĝo de Chilo estis io terura: tordis ĝin tia timego kaj tia 
doloro, kvazaŭ la flamaj langoj brulvundus lian propran korpon. Subite li ŝanceliĝis kaj, etendinte la brakojn supren, vokis per terura, korŝira voĉo: 
-Glaucus! en la nomo de Kristo! pardonu!!! 
Ĉirkaŭe ekregis silento: tremo trakuris la ĉeestantojn kaj 
ĉies okuloj malgraŭvole leviĝis supren.
Kaj la kapo de la martiro moviĝis facile, poste oni aŭdis de 
la mastosupro voĉon, similan al ĝemo: 
-Mi pardonas!!... 
Chilo ĵetis sin survizaĝen, hurlante kiel sovaĝa besto, kaj 
preninte en ambaŭ manojn terpolvon, ŝutis ĝin sur sian kapon. Dume la flamoj ŝprucis supren, ĉirkaŭprenis la bruston 
kaj la vizaĝon de Glaucus, displektis mirtan kronon ĉirkaŭ lia 
kapo kaj kaptis rubandojn sur la supro de la paliso, kiu brilis tuta per grandega, akra lumo. 
Sed Chilo leviĝis post momento kun vizaĝo tiel ŝanĝita, ke 
al la aŭgustanoj ŝajnis, kvazaŭ ili vidas alian homon. En liaj 
okuloj flamis neordinara brilo, de la sulkoplena frunto radiis 
ekstazo: la antaŭ momento kaduka greko aspektis nun kvazaŭ paŝtisto, kiu, inspirite de sia dio, volas malkaŝi nekonatajn verojn. 
-Kio estas kun li? li freneziĝis, - aŭdiĝis kelkaj voĉoj. 
Sed li, turninte sin al la popolo kaj etendinte supren la dekstran brakon, komencis voki, aŭ pli ĝuste krii tiel laŭte, ke ne 
nur la aŭgustanoj, sed ankaŭ la amaso aŭdu lian voĉon: 
-Roma popolo! je mia morto mi ĵuras, ke pereas senkulpuloj, kaj la brulmetinto estas - tiu ĉi!! 
Kaj li montris per la fingro Neron. 
Sekvis momento da silento. La korteganoj rigidiĝis. Chilo 
staris ĉiam kun etendita, tremanta brako kaj kun fingro turnita al la cezaro. Subite ekregis konfuzo. La popolo, kvazaŭ 
ondo, puŝata de subita vento, ĵetis sin al la maljunulo, volante 
rigardi lin pli bone. Tie kaj ie aŭdiĝis la voĉoj: "Kaptu lin" 
aliloke: "Ve al ni!" En la amaso eksonis fajfoj kaj krioj: "Ahenobarbus! patrinmurdinto! brulmetinto!" La malordo kreskis 
kun ĉiu momento. La bakĥantinoj, kriegante tutgorĝe, komencis rifuĝi sur la veturilojn. Subite kelkaj konsumitaj palisoj renversiĝis, disŝutante ĉirkaŭen fajrerojn kaj pligrandigante la ĥaoson. Blinda, svarma ondo de popolo kaptis Chilon 
kaj kunportis lin en la fundon de la ĝardeno. 
Ĉie jam la palisoj komencis konsumiĝi kaj fali laŭlarĝen de 
la stratoj, plenigante la aleojn per fumo, fajreroj, brulodoro de 
ligno kaj per la odoro de homa graso. Estingiĝis la lumoj pli 
kaj malpli proksime. En la ĝardenoj mallumiĝis. La amasoj, 
maltrankvilaj, malserenaj kaj timigitaj premis sin al la pordegoj. La famo pri tio, kio okazis, pasis de buŝo al buŝo, ŝanĝata 
kaj pligrandigata. Kelkaj rakontis, ke la cezaro svenis, aliaj, ke 
li mem konfesis, ke li ordonis bruligi Romon, triaj, ke li grave malsaniĝis, aliaj fine, ke oni forportis lin, kvazaŭ mortintan, sur veturilo. Tie kaj ie aŭdiĝis voĉoj de kompato por la 
kristanoj: "Ne ili bruligis Romon, kia do estis la racio de tiom 
da sango, torturoj kaj maljusteco? Ĉu la dioj ne venĝos pro la 
senkulpuloj, kaj kiaj piacula kapablos elpeti ilian pardonon?" 
La vortoj: "innoxia corpora!" ripetiĝis ĉiam pli ofte. Virinoj 
laŭte kompatis la infanojn, kiujn tiel amase oni ĵetis al sovaĝaj 
bestoj, alnajlis al krucoj aŭ bruligis en tiuj malbenitaj ĝardenoj. Kaj fine la kompato ŝanĝis sin en insultojn kontraŭ la 
cezaro kaj Tigellinus. Estis ankaŭ tiaj, kiuj, haltante subite, 
demandis sin mem aŭ aliajn: "Kiu estas tiu dio, kiu donas tian 
forton kontraŭ torturoj kaj morto?" Kaj ili revenis hejmen 
pensemaj... 
Chilo dume vagis ankoraŭ tra la ĝardenoj, ne sciante, kien 
iri kaj kien direktiĝi. Nun li sentis sin denove senforta, kaduka 
kaj malsana maljunulo. Iafoje li falpuŝiĝis pro netute brulintaj korpoj, puŝetis bruletantajn ŝtipojn, kiuj sendis post li 
amasojn da fajreroj, iafoje li sidiĝis, rigardante ĉirkaŭen per
senkonsciaj okuloj. La ĝardenoj iĝis jam preskaŭ tute mallumaj; inter la arboj movis sin nur la pala luno, lumigante per 
malforta brilo la aleojn, nigriĝintajn ŝtipojn, kuŝantajn laŭ- 
larĝe de ili, kaj brulrestaĵojn de la viktimoj, ŝanĝitajn en senformajn masojn. Sed al la maljuna greko ŝajnis, ke en la luno 
li vidas la vizaĝon de Glaucus kaj ke liaj okuloj rigardas lin 
ankoraŭ senĉese, li do kaŝis sin de la lumo. Fine li tamen eliris 
el la ombro kaj malgraŭvole, kvazaŭ puŝate de iu nekonata 
forto, komencis direkti sin al la fontano, apud kiu Glaucus 
spiris sian lastan spiron. 
Subite iu mano tuŝis lian ŝultron. 
La maljunulo turniĝis kaj, vidante antaŭ si nekonatan figuron, kriis kun teruro: 
-Kiu estas ĉi tie? Kiu vi estas? 
-Apostolo, Paŭlo el Tarso. 
-Mi estas malbenita!... Kion vi volas? 
Kaj la apostolo respondis: 
-Mi volas vin savi. 
Chilo apogis sin sur arbo. 
La piedoj ŝanceliĝis sub li kaj liaj brakoj ekpendis laŭlonge 
de la korpo. 
-Por mi ne ekzistas savo! - li diris obtuze. 
-Ĉu vi ne aŭdis, ke Dio pardonis al la pentanta fripono sur 
la kruco? - demandis Paŭlo. 
-Ĉu vi scias, kion mi faris? 
-Mi vidis vian suferon kaj mi aŭdis, kiel vi atestis pri la 
vero. 
-Ho sinjoro! 
-Kaj se la servanto de Kristoj pardonis vin en sia horo de
turmento kaj morto, kiel Kristo povus vin ne pardoni? Chilo 
kaptis ambaŭmane la kapon, kvazaŭ freneza. 
-Pardono! por mi pardono! 
-Nia Dio estas Dio de Kompato, - respondis la apostolo. 
-Por mi!? - ripetis Chilo. 
Kaj li komencis ĝemi kiel homo, al kiu mankis fortoj por 
regi la doloron kaj suferon. Paŭlo diris: 
-Apogu vin sur mi kaj sekvu min. 
Kaj, preninte lin, li iris kun li al la kruciĝantaj stratoj, direktante sin per la voĉo de la fontano, kiu ŝajnis en la nokta 
silento plori la korpojn de la martiroj. 
-Nia Dio estas Dio de Kompato, - ripetis la apostolo. - 
Se vi stariĝus ĉe maro kaj ĵetus en ĝin ŝtonojn, ĉu vi povus 
plenigi per ili la maran fundon? Kaj mi diras al vi, ke la kompato de Kristo estos kiel maro, kaj ke la pekoj kaj kulpoj de la 
homoj dronos en ĝi kiel ŝtonoj en la profundaĵo. Kaj mi diras 
al vi, ke ĝi estas kiel la ĉielo, kiu kovras montojn, kontinentojn 
kaj valojn, ĉar ĝi estas ĉie kaj havas nek finon, nek limon. Vi 
suferis ĉe la paliso de Glaucus kaj Kristo vidis vian suferon. Vi 
diris, ne konsiderante, kio povas vin morgaŭ trafi: "Tiu estas 
la brulmetinto!" kaj Kristo memoris viajn vortojn. Ĉar pasis 
via malboneco kaj mensogo, kaj en la koro restis nur senlima 
pento... Venu kun mi kaj aŭskultu, kion mi diras al vi: jen mi 
ankaŭ malamis Lin kaj persekutis Liajn elektitojn. Mi Lin ne 
volis kaj ne kredis, ĝis Li aperis al mi kaj vokis min. De tiam 
Li estas mia amato. Kaj nun sur vin Li sendis aflikton, timon 
kaj doloron por voki vin al si. Vi Lin malamis, sed Li amis vin. 
Vi transdonis al torturoj Liajn konfesantojn, sed Li volas vin 
pardoni kaj savi. 
La bruston de la mizerulo komencis skui grandega ploro,
de kiu lia animo ŝiris sin ĝisfunde, kaj Paŭlo prenis lin en posedon, ekregis kaj kondukis kiel soldato kondukas kaptiton. 
Kaj post momento li rekomencis paroli: 
-Sekvu min, kaj mi vin kondukos al Li. Pro kiu alia kaŭ- 
zo mi estus veninta al vi? Sed Li ordonis al mi rikolti la homajn animojn en la nomo de la amo, do mi plenumas Lian 
servon. Vi supozas, ke vi estas malbenita, sed mi diras al vi: 
ekkredu je Li, kaj atendas vin savo. Vi pensas, ke vi estas malamata, sed mi ripetas al vi, ke Li vin amas. Rigardu min! Kiam 
mi ne havis Lin, mi havis nenion krom la malboneco, kiu loĝis 
en mia koro, kaj nun Lia amo anstataŭas al mi la patron kaj 
la patrinon, riĉaĵojn kaj regadon. En Li sola estas la rifuĝo. Li 
sola kalkulos vian penton, rigardos kompate vian mizeron, 
deprenos de vi la timon kaj levos vin al si. 
Tiel parolante, li kondukis lin al la fontano, kies arĝenta 
torento brilis de malproksime en la luna lumo. Ĉirkaŭe estis 
silento kaj malpleno, ĉar sklavoj-servistoj forigis jam de tie la 
karbigintajn palisojn kaj la korpojn de la martiroj. 
Chilo ĵetis sin kun ĝemo sur la genuojn kaj, kaŝinte la viza- 
ĝon en la manoj, restis senmove; Paŭlo levis dume la vizaĝon 
al la steloj kaj komencis preĝi: 
-Sinjoro, rigardu ĉi tiun mizerulon, lian penton, liajn larmojn kaj suferojn! Sinjoro de Kompato, kiu verŝis la propran 
sangon pro niaj kulpoj, je Via morto kaj leviĝo el mortintoj, 
pardonu lin! 
Poste li silentis, sed longe rigardis ankoraŭ la stelojn kaj 
preĝis. 
Kaj subite ĉe liaj piedoj aŭdiĝis voĉo, simila al ĝemo: 
-Kristo!... Kristo!... pardonu min!
Tiam Paŭlo proksimiĝis al la fontano kaj, ĉerpinte akvon 
per la manoj, revenis al la genuanta mizerulo: 
-Chilo! jen mi baptas vin en la nomo de la Patro, de la Filo 
kaj de la Spirito! amen! 
Chilo levis la kapon, dismetis la manojn kaj restis tiel senmova. La luno plenbrile lumigis liajn blankiĝintajn harojn kaj 
same blankan, senmovan vizaĝon, kvazaŭ mortan aŭ skulptitan el marmoro. Momentoj pasis unu post alia; el grandegaj birdejoj, lokitaj en la ĝardeno de Domitia, komencis atingi 
ilin la kriado de kokoj, kaj li genuis ankoraŭ, simila al surtomba statuo. 
Fine li vekiĝis, leviĝis, kaj, turninte sin al la apostolo, demandis: 
-Kion mi faru antaŭ la morto, sinjoro? 
Paŭlo ankaŭ vekiĝis el sia meditado pri tiu senlima potenco, kiun ne povis kontraŭstari eĉ tiaj spiritoj kiel de ĉi tiu greko, kaj li respondis: 
-Fidu, kaj atestu pri la vero! 
Poste ili kune eliris. Ĉe la ĝardena pordego la apostolo 
ankoraŭ foje benis la maljunulon kaj ili disiĝis, ĉar tion postulis Chilo mem, antaŭvidante, ke post tio, kio okazis, la cezaro kaj Tigellinus ordonos lin persekuti. 
Li ne eraris, efektive. Reveninte hejmen, li trovis jam la 
domon ĉirkaŭitan de pretorianoj, kiuj kaptis lin kaj sub la 
komando de Scaevinus kondukis lin sur Palatinon. 
La cezaro estis jam irinta dormi, sed Tigellinus atendis, kaj 
vidinte la malfeliĉan grekon, akceptis lin kun vizaĝo trankvila, 
sed malbonaŭgura. 
-Vi plenumis la krimon de ofendo de la majesto, - li diris al Chilo, - kaj vi ne evitos punon. Sed se morgaŭ vi deklaros en la amfiteatro, ke vi estas ebria kaj senkonscia kaj ke 
Romon bruligis la kristanoj, via puno limiĝos al bastonado kaj 
ekzilo. 
-Mi ne povas, sinjoro! - respondis Chilo mallaŭte. 
Tiam Tigellinus proksimiĝis al li per malrapidaj paŝoj kaj 
per voĉo same mallaŭta, sed terura, demandis: 
-Kiel do, vi ne povas, greka hundo? Ĉu vi ne estis ebria kaj 
ĉu vi ne komprenas, kio vin atendas? Rigardu tien! 
Kaj dirinte tiujn vortojn, li montris en la angulon de la atrium, kie apud longa ligna benko staris en ombro kvar senmovaj sklavoj el Tracio kun ŝnuroj kaj pinĉilegoj en la manoj. 
Sed Chilo respondis: 
-Mi ne povas, sinjoro! 
Tigellinuson komencis kapti furiozo, sed li ekregis sin ankoraŭ. 
-Ĉu vi vidis, - demandis li, - kiel mortas la kristanoj? Ĉu 
vi volas same morti? 
La maljunulo levis supren sian palan vizaĝon; dum ia tempo liaj lipoj movis sin mallaŭte, poste li respondis: 
-Mi ankaŭ kredas je Kristo!... 
Tigellinus rigardis lin kun mirego: 
-Hundo, vi vere freneziĝis. 
Kaj subite la furiozo, amasigita en lia brusto, rompis la digon. Saltinte al Chilo, li kaptis lin ambaŭmane je la barbo, 
faligis teren kaj komencis lin piedpremi, ripetante kun ŝaŭmo 
sur la buŝo: 
-Vi revokos! vi revokos! 
-Mi ne povas! - respondis Chilo de sur la tero. 
-Torturu lin! 
Ekaŭdinte tiun ordonon, la tracianoj kaptis la maljunulon
kaj metis lin sur la benkon, poste, fiksinte lin al ĝi per la ŝnuroj, komencis premi per la pinĉilegoj liajn maldikajn krurojn. 
Sed li, dum oni lin alligis, kisis humile iliajn manojn, poste 
fermis la okulojn kaj ŝajnis kvazaŭ mortinta. 
Li vivis tamen, ĉar kiam Tigellinus kliniĝis super li kaj refoje demandis: "Ĉu vi revokos?" la blankaj lipoj de Chilo moviĝis facile kaj eliĝis el ili apenaŭ aŭdebla flustro: 
-Mi... ne... povas! 
Tigellinus ordonis ĉesigi la torturadon kaj komencis paŝi 
tra la atrium kun vizaĝo ŝanĝita de kolero, sed kune senhelpa. Fine en lian kapon venis videble iu nova penso, ĉar li turnis sin al la tracianoj kaj diris: 
-Elŝiru lian langon!
ĈAPITRO LXIII 
La dramon "Aureolus" oni prezentis ordinare en teatroj aŭ 
amfiteatroj tiel aranĝitaj, ke ili povis malfermiĝi kaj formi kvazaŭ du apartajn scenejojn. Sed post la spektaklo en la 
cezaraj ĝardenoj oni forlasis la ordinaran manieron, ĉar oni 
deziris, ke kiel eble granda amaso da homoj povu rigardi la 
morton de krucumita sklavo, formanĝata en la dramo de 
urso. En la teatroj la rolon de la urso ludis aktoro, ĉirkaŭ- 
kudrita per ursa felo, sed ĉi foje la spektaklo devis esti vera. 
Ĝi estis nova ideo de Tigellinus. La cezaro anoncis unue, ke 
li ne venos, sed laŭ persvado de la favorato li ŝanĝis la decidon. Tigellinus klarigis al li, ke post tio, kio okazis en la ĝardenoj, des pli li devas montri sin al la popolo, kaj kune li garantiis, ke la krucumita sklavo ne insultos lin, kiel faris Crispus. La popolo estis jam iom trosata kaj laca de la sangoverŝado, oni do anoncis al ĝi novan disdonadon de loteriaj biletoj 
kaj donacoj, kaj kune vesperan festenon, ĉar la spektaklo 
devis okazi vespere, en brilege lumigita amfiteatro. 
Je la krepusko efektive la tuta konstruaĵo superpleniĝis; la 
aŭgustanoj kun Tigellinus fronte de ili venis ĉiuj senescepte, 
ne tiom pro la spektaklo mem, kiom por montri al la cezaro 
post la lasta incidento sian fidelecon kaj por babili pri Chilo, 
pri kiu parolis tuta Romo. 
Oni do flustris al si reciproke en la orelojn, ke la cezaro, 
reveninte el la ĝardeno, furioziĝis kaj ne povis endormiĝi, ke
atakis lin fantomoj kaj strangaj vizioj, pro kiuj en la sekvinta 
tago li anoncis sian baldaŭan vojaĝon en Aĥajon. Aliaj tamen 
neis ĝin, asertante, ke nun li montriĝos des pli senindulga por 
la kristanoj. Ne mankis tamen ankaŭ timuloj, kiuj antaŭvidis, 
ke la akuzo, kiun Chilo ĵetis en la vizaĝon de la cezaro kontraŭ la amasoj, povas havi plej malbonajn sekvojn. Estis fine 
ankaŭ tiaj, kiuj en la nomo de humaneco petis Tigellinuson, 
ke li ĉesigu pluan persekutadon. 
-Rigardu, kien vi iras, - diris Barcus Soranus. - Vi volis 
kontentigi la venĝon de la popolo kaj inspiri al ĝi la konvinkon, ke la puno atingis la kulpulojn, dume la efiko estas tute 
kontraŭa. 
-Vere! - aldonis Antistius Verus, - ĉiuj flustras nun, ke 
ili estas senkulpaj. Se tion vi nomas lerteco, tiam Chilo estis 
prava, dirante, ke viaj cerboj ne plenigus la pladeton de glan- 
ŝelo. 
Sed Tigellinus turnis sin al ili kaj diris: 
-Oni flustras ankaŭ, Barcus Soranus, ke via edzino, Servilia, kaj via edzino, Antistius, kaŝis siajn sklavojn kristanojn 
antaŭ la justeco de la cezaro. 
-Malvere! - kriis maltrankvile Barcus. 
-Mian edzinon volas pereigi viaj eksedzinoj, kiuj ĵaluzas 
ŝian virton! - diris same maltrankvile Antistius Verus. 
Sed aliaj parolis pri Chilo. 
-Kio okazis al li? - diris Eprius Marcellus. - Li mem 
transdonis ilin en la manojn de Tigellinus; el mizerulo li iĝis 
riĉulo, povis trankvile vivi la reston de siaj tagoj, havi belan 
enterigon kaj monumenton, dume, ne!! Subite li preferis ĉion 
perdi kaj pereigi sin; vere, li ja freneziĝis! 
-Li ne freneziĝis, sed iĝis kristano, - diris Tigellinus.
-Nekredeble! - kriis Vitelius. 
-Ĉu mi ne diris al vi! - intermetis Vestinus. - Murdu la 
kristanojn laŭplaĉe, sed, kredu al mi, ne militu kontraŭ ilia 
dio. Ne ŝercu je la afero!... Rigardu, kio okazas! Mi ja ne bruligis Romon, sed se la cezaro al mi permesus, mi tuj oferus 
hekatombon al ilia dio. Kaj ĉiuj devus fari la samon, ĉar mi 
ripetas, ne ŝercu je tiu dio! Memoru, ke mi diris al vi tion. 
-Kaj mi diris ion alian, - diris Petronius. - Tigellinus ridis, kiam mi asertis, ke ili sin defendas, sed nun mi diros pli: 
ke ili konkeras! 
-Kiel do? kiel? - demandis kelkaj voĉoj. 
-Je Polukso!... Ĉar se tia Chilo ne kontraŭstaris ilin, kiu 
ilin kontraŭstaros! Se vi pensas, ke post ĉiu spektaklo la kristanoj ne multiĝas, tiam kun via kono de Romo iĝu kaldronistoj aŭ komencu razi barbojn, ĉar tiam vi scios pli bone, 
kion la popolo pensas kaj kio okazas en la urbo. 
-Li diras puran veron, je la sankta peplum de Diano! - 
kriis Vestinus. 
Sed Barcus turnis sin al Petronius. 
-Kion vi volas esprimi? 
-Mi finas per tio, per kio vi komencis: sufiĉe jam da sango! 
Kaj Tigellinus rigardis lin moke kaj diris: 
-Nu, ankoraŭ iomete! 
-Se via kapo ne sufiĉas al vi, vi havas alian, la globeton de 
via bastono! - respondis Petronius. 
La pluan interparolon rompis la alveno de la cezaro, kiu 
okupis sian lokon, akompanata de Pythagoras. Tuj poste komenciĝis la prezentado de "Aureolus", kiun oni ne multe 
atentis, ĉar la pensoj estis okupitaj per Chilo. La popolo, kutimiĝinta al turmentoj kaj sango,  ankaŭenuis, siblis, eligis 
kriojn, malflatajn por la kortego, kaj postulis rapidigon de la 
sceno kun urso, kiu sola ekscitis ĝian intereson. Se oni ne 
esperus vidi la kondamnitan maljunulon kaj ne atendus la 
donacojn, la sola spektaklo ne kapablus reteni la amasojn. 
Sed fine venis la atendita momento. Cirkaj servistoj enportis unue lignan krucon, sufiĉe malaltan, por ke la urso, levi- 
ĝinte sur la postajn piedojn, povu atingi la bruston de la martiro, kaj poste du homoj enkondukis, aŭ pli ĝuste entrenis 
Chilon, ĉar, havante la krurostojn rompitajn, li ne povis mem 
iri. Oni metis lin kaj alnajlis al la ligno tiel rapide, ke la interesitaj aŭgustanoj ne povis eĉ bone lin rigardi, kaj nur kiam 
oni fiksis la krucon en la speciale preparita kavo, ĉies okuloj 
direktiĝis al li. Sed apenaŭ oni povis rekoni en tiu nuda maljunulo la antaŭan Chilon. Post la torturoj, kiujn suferigis al li 
Tigellinus, ne restis en lia vizaĝo eĉ guto da sango, kaj nur sur 
la blanka barbo oni vidis ruĝan postsignon, kiun lasis la sango 
post la elŝiro de la lango. Tra la diafana haŭto oni povis preskaŭ vidi liajn ostojn. Li ŝajnis ankaŭ multe pli aĝa, preskaŭ kaduka. Sed aliflanke liaj okuloj antaŭe ĵetis ĉiam rigardojn plenajn de maltrankvilo kaj malico, liaj viglaj trajtoj spegulis 
antaŭe ĉiaman timon kaj malcertecon - kaj nun li havis viza- 
ĝon dolorplepan, sed tiel feliĉan kaj serenan, kian havas 
homoj dormantaj aŭ mortintaj. Eble lian fidon subtenis la 
memoro pri la krucumita fripono, kiun Kristo pardonis, kaj 
eble li parolis interne al la kompatema Dio: "Sinjoro, mi 
mordis kiel venena vermo, sed mi ja estis dum la tuta vivo mizerulo, mi suferis malsaton, homoj piedpremis min, batis kaj 
persekutis. Mi estis, ho Sinjoro, malriĉa kaj tre malfeliĉa, kaj 
nun oni transdonis min al torturistoj kaj najlis al kruco, do Vi,
ho Kompatema, ne forpuŝos min en la horo de mia morto!" 
Kaj paco venis videble en lian pentantan koron. Neniu ridis, 
ĉar en tiu krucumito estis io tiel trankvila, li ŝajnis tiel maljuna, sendefenda, malforta, tiel vokanta kompaton per sia humileco, ke malgraŭvole ĉiu demandis sin mem: kiel oni povas 
torturi kaj najli al kruco homojn, kiuj jam estas sen tio mortantaj? La amaso silentis. Inter la aŭgustanoj Vestinus, klinante sin dekstren kaj maldekstren, flustris per terurita voĉo: 
"Rigardu, kiel ili mortas!" Aliaj atendis la urson, dezirante en 
la animo, ke la spektaklo finiĝu plej baldaŭ. 
La urso enrampis fine la arenon kaj, ambaŭflanken balancante sian malalten klinitan kapon, ĝi rigardis ĉirkaŭen deflanke, kvazaŭ ĝi pri io meditus aŭ ion serĉus. Ekvidinte fine la 
krucon, kaj sur ĝi la nudan korpon, ĝi alproksimiĝis, levis sin, 
sed post momento ĝi ree malleviĝis sur la antaŭajn piedojn, kaj 
sidiĝinte apud la kruco, komencis murmuri, kvazaŭ eĉ en ĝia 
besta koro vekiĝus kompato por tiu restaĵo de homo. 
El la buŝo de la cirkaj servistoj aŭdiĝis instigaj krioj, sed la 
popolo silentis. Chilo denove per malrapida movo levis la kapon kaj dum ia tempo kondukis la rigardon inter la publiko. 
Fine liaj okuloj haltis ie sur la plej altaj vicoj de la amfiteatro, kaj tiam okazis io, kio surprizis kaj mirigis la rigardantojn. 
Jen lia vizaĝo eklumis de rideto, la frunton ĉirkaŭis kvazaŭ 
radioj, la okuloj levis sin antaŭ la morto supren, kaj post momento du grandaj larmoj, ŝvelintaj sub la palpreboj, fluis malrapide sur lia vizaĝo. 
Kaj li mortis. 
Tiam iu laŭta vira voĉo vokis supre, sub la velarium: 
-Pacon al la martiroj!! 
En la amfiteatro regis profunda silento.
ĈAPITRO LXIV 
Post la spektaklo en la cezaraj ĝardenoj la malliberejoj 
multe malpleniĝis. Oni kaptis ankoraŭ, vere, kaj malliberigis personojn, suspektatajn pri la konfesado de la orienta 
superstiĉaro, sed la ĉasoj provizis ĉiam malpli multe da ili, 
apenaŭ tiom, kiom oni bezonis por plenigi la postajn spektaklojn, kiuj ankaŭ estis jam venantaj al la fino. La popolo, trosata de sango, montris ĉiam pli grandan enuemon kaj ĉiam 
pli grandan maltrankvilon pro la ĝis nun senekzempla sinteno de la kondamnitoj. En la amasoj oni rakontis al si reciproke ĉiam pli strangajn aferojn pri venĝemo de la kristana dio. 
La mallibereja tifo, kiu disvastiĝis en la urbo, pligrandigis la 
ĝeneralan timon. Oni vidis oftajn enterigojn kaj ripetis al si 
reciproke en la orelojn, ke estas necesaj novaj piacula por peti 
pardonon de la nekonata dio. Fine, malgraŭ ĉiuj penoj de Tigellinus kaj liaj partianoj, disvastiĝis ĉiam pli la konvinko, ke 
la urbo estis bruligita laŭ la ordono de la cezaro kaj ke la kristanoj suferas senkulpe. 
Sed ĝuste tial same Nero kiel Tigellinus daŭrigis senlace la 
persekutadon. Por trankviligi la popolon oni faris novajn disponojn pri la disdonado de greno, vino kaj olivoleo; oni anoncis regulojn, faciligantajn la rekonstruadon de la domoj kaj 
plenajn de konsideroj por la posedantoj, kaj aliajn, koncernantajn la larĝecon de la stratoj kaj materialojn, el kiuj oni 
devas konstrui, por estonte eviti la katastrofon de brulo. La
cezaro mem partoprenis la kunsidojn de la senato kaj konsilis 
kune kun la "patroj" pri la bono de la popolo kaj urbo, aliflanke tamen eĉ ne ombro de favoro falis sur la kondamnitojn. La 
reganto de la mondo deziris antaŭ ĉio inspiri al la popolo la 
konvinkon, ke tiel senindulgaj punoj povas trafi nur kulpulojn. Ankaŭ en la senato neniu voĉo pledis pro la kristanoj, 
ĉar neniu volis riski malfavoron de la cezaro, kaj krom tio la 
homoj, kies rigardo iris pli foren en la estontecon, asertis, ke 
kontraŭ la nova kredo la fundamentoj de la roma regno ne 
povus resti sendetrue. 
Oni redonis al la familioj nur agoniantojn aŭ mortintojn, 
ĉar la roma leĝo ne venĝis kontraŭ mortintoj. Por Vinicius 
certan konsolon prezentis la penso, ke se Ligia mortos, li enterigos ŝin en la familia tombaro kaj mem kuŝos apud ŝi. Li 
havis plu nenian esperon savi ŝin de la morto, kaj mem, duone foririnta de la vivo, dronanta entute en Kristo, li ne revis 
plu pri alia kuniĝo ol la eterna. Lia kredo iĝis simple senfunda, tiel ke pro ĝi tiu eterneco ŝajnis al li io senkompare pli 
reala kaj pli vera ol la pasema ekzistado, per kiu li vivis ĝis 
nun. Lia koro plenpleniĝis per koncentrita ekstazo. Dum la 
vivo ankoraŭ li ŝangiĝis en estaĵon preskaŭ senkorpan, kiu, 
sopirante plenan liberigon por si mem, deziris ĝin ankaŭ por 
la alia amata animo. Li imagis, ke tiam li kaj Ligia prenos sin 
reciproke je la manoj kaj foriros en la ĉielon, kie Kristo ilin 
benos kaj lasos ilin loĝi en lumo tiel trankvila kaj tiel grandega kiel la ĉielbrilo. Li nur petegis Kriston, ke Li ŝparu al Ligia 
la cirkan turmenton kaj lasu ŝin endormiĝi trankvile en la 
malliberejo, ĉar li sentis kun plena certeco, ke li mem ankaŭ 
mortos kun ŝi. Li kredis, ke kontraŭ tiu maro da elverŝita 
sango li ne rajtas eĉ esperi, ke ŝi sola estos savita. Li aŭdis de
Petro kaj Paŭlo, ke ankaŭ ili devas morti kiel martiroj. La vido 
de Chilo sur la kruco konvinkis lin, ke morto, eĉ martira, povas esti dolĉa, do li deziris jam, ke ĝi venu al ili ambaŭ, kiel 
la sopirata ŝanĝo de malbona, malgaja kaj malfeliĉa sorto en 
la pli bonan. 
Iafoje li antaŭgustis jam la transmondan vivon. Tiu mal- 
ĝojo, kiu ŝvebis super ambaŭ iliaj animoj, perdadis ĉiam pli 
la iaman brulantan maldolĉecon kaj iom post iom ŝanĝis sin 
en ian transmondan, trankvilan sinkonfidon al la Dia volo. 
Vinicius antaŭe naĝis penege kontraŭ la fluo, baraktis kaj suferis; nun li donis sin al la ondo, kredante, ke ĝi portos lin en 
la eternan trankvilon. Li divenis ankaŭ, ke Ligia same kiel li 
pretiĝas al la morto, ke malgraŭ la malliberejaj muregoj dividantaj ilin, ili jam iras kune, kaj li ridetis al tiu penso kiel al 
feliĉo. 
Kaj efektive ili iris tiel harmonie, kvazaŭ de longe ĉiutage 
ili estus dividantaj siajn pensojn. En Ligia estis ankaŭ neniuj 
deziroj kaj nenia espero, krom la transmonda vivo. La morto prezentis sin al ŝi ne nur kiel liberiĝo el la teruraj malliberejaj muregoj, el la manoj de la cezaro kaj de Tigellinus, sed 
ankaŭ kiel la tempo de geedziĝo kun Vinicius. Kontraŭ tiu 
neskuebla certeco ĉio alia perdis la signifon. Post la morto 
devis komenciĝi por ŝi feliĉo eĉ tera, do ŝi atendis ĝin ankaŭ 
tiel, kiel fianĉino atendas la edziniĝan momenton. 
Kaj tiu senlima torento da kredo, kiu forŝiris de la vivo kaj 
portis trans la tombon milojn de la unuaj konfesantoj, kaptis ankaŭ Ursuson. Li ankaŭ longe ne volis konsenti en la koro 
la morton de Ligia, sed kiam ĉiutage trans la malliberejajn 
muregojn penetris la famoj pri tio, kio okazas en la amfiteatroj kaj ĝardenoj, kiam la morto ŝajnis komuna, neevitebla
sorto de ĉiuj kristanoj kaj kune ilia feliĉo, supera ol ĉia mortema ideo pri feliĉo, ankaŭ li ne kuraĝis fine preĝi al Kristo, 
ke Li senigu Ligian de tiu feliĉo aŭ prokrastu ĝin por longaj 
jaroj. En sia simpla animo de barbaro li pensis krome, ke la 
filino de la liga ĉefo havas pli grandajn rajtojn kaj ricevos pli 
multe el la ĉielaj ĝuoj ol la tuta amaso da simpluloj, al kiuj 
ankaŭ li mem apartenis, kaj ke en la eterna gloro ŝi sidos pli 
proksime al la "Ŝafido" ol aliaj. Li aŭdis, vere, ke antaŭ Dio la 
homoj estas egalaj, sed al la fundo de lia animo kroĉis sin 
tamen la konvinko, ke la filino de ĉefo, plie de la ĉefo de ĉiuj 
ligoj, estas iu alia ol iu ajn sklavino. Li esperis ankaŭ, ke Kristo 
permesos al li servi ŝin plue. Koncerne sin mem li havis nur 
unu kaŝitan deziron, nome, ke li povu morti tiel kiel la "Ŝafido", sur kruco. Sed ĝi ŝajnis al li feliĉo tiel granda, ke kvankam li sciis, ke oni krucumas en Romo eĉ plej grandajn krimulojn, li preskaŭ ne kuraĝis preĝi pri tia morto. Li supozis, 
ke certe oni igos lin perei de la dentegoj de sovaĝaj bestoj, kaj 
tio prezentis lian internan zorgon. De la infaneco li vivis en 
nepenetreblaj arbaregoj, meze de senĉesaj ĉasoj, pro kiuj, 
dank' al sia superhoma forto, li famiĝis inter la ligoj ankoraŭ 
antaŭ ol li atingis la viran aĝon. La ĉasoj prezentis lian okupon tiel ŝatatan, ke poste, kiam li estis en Romo kaj devis ilin 
rezigni, li vizitis bestejojn kaj amfiteatrojn, por almenaŭ rigardi la bestojn konatajn kaj nekonatajn al si. Ilia vido vekis en 
li nevenkeblan sopiron al batalo kaj mortigado, li timis do 
nun en la animo, ke se li staros kontraŭ ili en la amfiteatro, 
posedos lin pensoj malpli indaj je kristano, kiu devas morti 
pie kaj pacience. Sed li konfidis sin eĉ en tio al Kristo, konsolante sin per aliaj, pli dolĉaj pensoj. Nome, aŭdinte, ke la "Ŝafido" proklamis militon kontraŭ la inferaj potencoj kaj malbonaj spiritoj, al kiuj la kristana kredo kalkulis ankaŭ ĉiujn 
idolanajn diojn, li pensis, ke en tiu milito li tamen tre utilos 
al la "Ŝafido" kaj povos servi Lin pli bone ol aliaj, ĉar ankaŭ 
tio ne povis trovi lokon en lia kapo, ke lia animo povus ne esti 
pli forta ol la animoj de la aliaj martiroj. Cetere li preĝis dum 
tutaj tagoj, faris servojn al la malliberuloj, helpis la gardistojn 
kaj konsolis sian reĝidinon, kiu bedaŭris iafoje, ke en sia mallonga vivo ŝi ne povis plenumi tiom da bonaj faroj, kiom plenumis la fama Thabita, pri kiu rakontis al ŝi Petro la apostolo. La gardistoj, kiujn eĉ en la malliberejo timigis la terura 
forto de tiu grandegulo, ĉar estis kontraŭ ĝi nek sufiĉaj ŝnuroj, nek kradoj, amis lin fine pro lia dolĉeco. Ofte, mirigitaj 
per lia sereneco, ili demandis lin pri ĝia kaŭzo, kaj li rakontis al ili kun tia neŝancelebla kredo, kia vivo atendas lin post 
la morto, ke ili aŭskultis kun miro, vidante por la unua fojo, 
ke en la subteraĵojn, nepenetreblajn por la suno, povas penetri feliĉo. Kaj kiam li inklinigis ilin, ke ili kredu je la "Ŝafido", 
en la kapojn de pluraj venis la penso, ke ilia laboro estas laboro de sklavoj kaj ilia vivo - vivo de mizeruloj, kaj pluraj 
enpensiĝis pri sia malbonsorto, kies finon nur la morto devis 
prezenti. 
Sed la morto inspiris al ili novan timon kaj nenion ili esperis de ĝi, dum tiu liga grandegulo kaj tiu knabino, simila al 
floro, ĵetita sur la malliberejan pajlon, iris al ĝi kun ĝojo kiel 
al la pordo de feliĉo.
ĈAPITRO LXV 
Unu vesperon vizitis Petroniuson senatano Scaevinus kaj 
komencis kun li longan interparolon pri la malfacila 
tempo, en kiu ambaŭ vivis, kaj pri la cezaro. Li parolis tiel 
malkaŝe, ke Petronius, kvankam estante en amikaj rilatoj kun 
li, komencis esti singardema. Li plendis, ke la mondo iras 
malrekte kaj freneze kaj ke ĉio tio kune devas finiĝi per ia 
katastrofo, pli terura eĉ ol la brulego de Romo. Li diris, ke eĉ 
la aŭgustanoj estas malkontentaj, ke Fenius Rufius, la dua 
prefekto de la pretorianoj, elportas plej kontraŭvole la abomenan regadon de Tigellinus, kaj ke la pacienco de la tuta 
gento de Seneca estas elĉerpita pro la maniero, en kiu la cezaro kondutas al sia maljuna majstro kaj al Lucanus. Fine li 
komencis mencii la malkontentecon de la popolo, kaj eĉ de 
la pretorianoj, kiujn en granda parto Fenius Rufius sciis favorigi al si. 
-Kial vi diras al mi tion? - demandis lin Petronius. 
-Pro zorgemo pri la cezaro, - respondis Scaevinus. Mi 
havas en la pretorio malproksiman parencon, kiu nomas sin 
Scaevinus, same kiel mi, kaj pere de li mi scias, kio okazas en 
la tendaro... La malkontenteco kreskas ankaŭ tie... Caligula, vidu, ankaŭ estis freneza, kaj rigardu, kio okazis! Jen troviĝis Cassius Chaerea... Terura faro ĝi estis kaj sendube estas 
inter ni neniu, kiu ĝin aprobus, tamen Chaerea liberigis la 
mondon de monstro.
-Alivorte, - respondis Petronius, - vi diras tiel: "Mi 
Chaerean ne laŭdas, sed tio estis bonega homo kaj la dioj 
donu al ni pli multe da similaj." 
Sed Scaevinus ŝanĝis la temon kaj komencis neatendite 
glori Pison. Li gloris lian genton, lian noblecon, lian sindonon 
al la edzino, kaj fine lian saĝecon, trankvilecon kaj strangan 
kapablon inklinigi al si la homojn. 
-La cezaro estas senida, - li diris, - kaj ĉiuj vidas lian 
sekvonton en Piso. Sendube ĉiuj ankaŭ helpus lin tutkore 
atingi la regadon. Amas lin Fenius Rufius, la cento de Anneusoj estas al li plene sindonema. Plautius Lateranus kaj 
Tullius Senecio saltus pro li en fajron. Kaj same Natalis, kaj 
Subrius Flavius, kaj Sulpicius Asper, kaj Atranius Quintianus, 
kaj eĉ Vestinus. 
-La lasta ne multe utilos al Piso, - respondis Petronius. 
- Vestinus timas la propran ombron. 
-Vestinus timas la sonĝojn kaj spiritojn, - respondis Scaevinus, - sed li estas homo brava, kiun oni prave volas nomi 
konsulo. Kaj se en la animo li estas kontraŭ la persekutado de 
la kristanoj, ne malbonkalkulu al li tion, ĉar ankaŭ al vi gravas, ke tiuj frenezaĵoj ĉesu. 
-Ne al mi, sed al Vinicius, - diris Petronius. - Pro Vinicius mi volus savi knabinon, sed mi ne povas, ĉar mi perdis 
la favoron de Ahenobarbus. 
-Kiel do? Ĉu vi ne rimarkas, ke la cezaro denove proksimiĝas al vi kaj komencas kun vi paroli? Kaj mi diros al vi, 
kial. Nome li planas denove iri Aĥajon, kie li intencas kanti 
grekajn kantojn, de li mem komponitajn. Li flamas al tiu voja- 
ĝo, sed kune tremas, pensante pri la mokemo de la grekoj. Li 
imagas, ke povas lin trafi aŭ plej granda triumfo, aŭ plej granda falo. Li bezonas bonan konsilon, kaj li scias, ke neniu kapablus al li konsili pli bone ol vi. Jen estas la kaŭzo, pro kiu 
vi reakiras la favoron. 
-Lucanus povus min anstataŭi. 
-La Kuprobarba malamegas lin kaj verdiktis al li morton 
en la animo. Li serĉas nur pretekston, ĉar li ĉiam serĉas pretekstojn. Lucanus komprenas, ke necesas rapidi. 
-Je Kastoro! - diris Petronius. - Povas esti. Sed mi havus 
ankoraŭ unu rimedon por baldaŭ reakiri la favoron. 
-Kian? 
-Simple ripeti al la Kuprobarba tion, kion vi diris antaŭ 
momento. 
-Mi nenion diris! - kriis Scaevinus maltrankvile. 
Sed Petronius metis la brakon sur lian ŝultron. 
-Vi nomis la cezaron frenezulo, vi antaŭvidis la postvenon 
de Piso kaj diris: "Lucanus komprenas, ke necesas rapidi". 
Kun kio vi volas do rapidi, carissime? 
Scaevinus paliĝis, kaj dum momento ili rigardis sin reciproke en la okulojn. 
-Vi ne ripetos!! 
-Je la koksoj de Cypria! Kiel bone vi min konas. Ne, mi ne 
ripetos. Mi nenion aŭdis, sed mi ankaŭ volas nenion aŭdi... 
Vi komprenas! La vivo estas tro mallonga, ke valoru ion entrepreni. Mi nur petas vin, ke vi vizitu hodiaŭ Tigellinuson kaj 
parolu kun li same longe kiel kun mi, pri kio vi volas! 
-Kial? 
-Tial, ke, se iam Tigellinus diros al mi: "Scaevinus estis ĉe 
vi", mi povu al li diri: "La saman tagon li estis ankaŭ ĉe vi". 
Scaevinus, aŭdinte tion, rompis eburan bastonon, kiun li 
tenis en la mano kaj respondis:
-Malbona sorĉo trafu ĉi tiun bastonon... Mi estos hodiaŭ 
ĉe Tigellinus kaj poste en la festeno ĉe Nerva. Vi ja ankaŭ 
ĉeestos? En ĉiu okazo, ĝis la revido postmorgaŭ en la amfiteatro, kie oni prezentos la reston de la kristanoj!... Ĝis la revido! 
-Postmorgaŭ! - ripetis Petronius, restinte sola. - Ni ne 
havas do tempon por perdi. Ahenobarbus efektive bezonos 
min en Aĥajo, eble do li konsideros je mi. 
Kaj li decidis provi lastan rimedon. 
Efektive dum la festeno ĉe Nerva la cezaro mem postulis, 
ke Petronius kuŝu kontraŭ li, ĉar li volis paroli kun li pri Aĥajo 
kaj pri la urboj, kie li povus prezentiĝi kun la perspektivoj de 
plej granda sukceso. Plej multe gravis al li ĉi momente la atenanoj, kiujn li timis. La aliaj aŭgustanoj aŭskultis tiun interparolon kun koncentrita atento, por, kaptinte fragmentetojn 
el la frazoj de Petronius, prezenti ilin poste kiel la proprajn. 
-Ŝajnas al mi, ke mi ĝis nun ne vivis, - diris Nero, - kaj 
ke mi naskiĝos nur en Grekujo. 
-Vi naskiĝos al nova gloro kaj senmorteco, - respondis 
Petronius. 
-Mi esperas, ke tiel okazos kaj ke Apolono ne montriĝos 
jaluza. Se mi revenos triumfe, mi oferos al li hekatombon, 
kian ĝis nun havis neniu dio. 
Scaevinus komencis ripeti la versojn de Horacio: 
"Sic te diva potens Cypri. 
sic fratres Helenae, lucida sidera, 
ventorumque regat Pater... " 
-La ŝipo atendas jam en Neapolo, - diris la cezaro. - Mi 
volus ekiri eĉ morgaŭ.
Tiam Petronius levis sin kaj, rigardante rekte en la okulojn 
de Nero, diris: 
-Permesu, dia, ke mi antaŭe aranĝu edziĝan festenon, al 
kiu mi invitos ankaŭ vin ĉiujn. 
-Edziĝan festenon? Kies? - demandis Nero. 
-De Vinicius kun la filino de la liga reĝo, via garantiulino. 
Ŝi estas nun, vere, en malliberejo, sed unue kiel garantiulino, 
ŝi ne povas esti malliberigata, kaj due, vi mem permesis al 
Vinicius edzinigi ŝin; ĉar viaj verdiktoj, kiel la verdiktoj de 
Zeŭso, estas nerevokeblaj, tial ordonu ellasi ŝin el la malliberejo kaj transdoni ŝin al la fianĉo. 
La malvarma sango kaj la trankvila memcerteco, kun kiu 
parolis Petronius, konfuzis Neron, kiu ĉiam konfuziĝis, kiam 
iu parolis al li en tia maniero. 
-Mi scias, - li respondis, mallevante la okulojn. - Mi 
pensis pri ŝi kaj pri tiu grandegulo, kiu sufokis Croton. 
-Sekve ambaŭ estas savitaj, - diris Petronius. 
Sed Tigellinus rapidis helpi sian sinjoron: 
-Ŝi estas en la malliberejo laŭ la volo de la cezaro, kaj vi 
mem diris, Petronius, ke liaj verdiktoj estas nerevokeblaj. 
Ĉiuj ĉeestantoj, konante la historion de Vinicius kaj Ligia, 
bonege sciis, pri kio temas, ili do eksilentis, scivolaj, kiel finigos la interparolo. 
-Ŝi estas en la malliberejo pro via eraro kaj pro via nekono de la leĝo de nacioj, kontraŭ la volo de la cezaro, - respondis akcente Petronius. - Vi estas, Tigellinus, naiva homo, 
sed vi ja ne asertos, ke ŝi bruligis Romon, ĉar cetere, se vi eĉ 
tion asertus, la cezaro ne kredus al vi. 
Sed Nero jam regis sin kaj komencis fermeti siajn miopajn 
okulojn kun la esprimo de nedirebla maliceco. - Petronius
estas prava, - li diris post momento. Tigellinus rigardis lin 
kun miro. 
-Petronius estas prava, - ripetis Nero. - Morgaŭ oni 
malfermos al ŝi la pordegon de la malliberejo, kaj pri la edziĝa 
festeno ni parolos postmorgaŭ, en la amfiteatro. 
-Mi malvenkis denove, - pensis Petronius. 
Kaj, reveninte hejmen, li estis jam tiel certa, ke venis la fino 
de la vivo de Ligia, ke la sekvintan tagon li sendis en la amfiteatron sian fidatan liberigiton, por ke tiu interkonsentu kun 
la estro de la spoliarium pri la eldono de ŝia korpo, ĉar li volis transdoni ĝin al Vinicius.
ĈAPITRO LXVI 
Dum la tempo de Nero tiel en la cirko, kiel en la amfiteatroj populariĝis vesperaj spektakloj, antaŭe maloftaj 
kaj aranĝataj nur en esceptaj okazoj. La aŭgustanoj ŝatis ilin, 
ĉar ofte sekvis ilin festenoj kaj drinkadoj, daŭrantaj ĝis la mateno. Kvankam la popolo estis jam trosata de la sangoverŝado, tamen, kiam diskoniĝis la famo, ke venas la fino de la 
cirkoludoj kaj ke la lastaj kristanoj estas mortontaj en la vespera spektaklo, sennombraj amasoj plenigis la amfiteatron. 
La aŭgustanoj venis senescepte, ĉar ili konjektis, ke ĝi ne 
estos ordinara spektaklo kaj ke la cezaro decidis aranĝi al si 
tragedion el la doloro de Vinicius. Tigellinus gardis sekreton 
pri la speco de torturo, destinita por la fianĉino de la juna tribuno, sed tio ekscitis nur la ĝeneralan scivolon. Tiuj, kiuj iam 
vidis Ligian ĉe la Plautiusoj, rakontis nun mirindaĵojn pri ŝia 
belegeco. Aliajn interesis antaŭ ĉio la demando, ĉu efektive ili 
vidos ŝin hodiaŭ sur la areno, ĉar multaj el tiuj, kiuj aŭdis la 
respondon, kiun la cezaro donis al Petronius ĉe Nerva, komentis ĝin dusence. Kelkaj simple supozis, ke Nero transdonos 
aŭ eble eĉ jam transdonis la knabinon al Vinicius: oni rememoris, ke ŝi estas garantiulino kaj rajtas, sekve de tio, adori 
tiujn diojn, kiuj plaĉas al ŝi, kaj ke la leĝo de nacioj ne permesas ŝin puni. 
La necerteco, atendado kaj scivolo ekregis ĉiujn rigardantojn. La cezaro alvenis pli frue ol ordinare, kaj kun lia alveno
oni komencis denove flustri al si reciproke, ke tamen okazos 
certe io eksterordinara, ĉar, krom Tigellinus kaj Vatinius, Neron akompanis Cassius, centuriestro kun grandega staturo kaj 
grandega forto, kiun la cezaro kunprenis nur tiam, kiam li 
volis havi apude defendanton, ekzemple, kiam plaĉis al li fari 
noktajn ekskursojn en Suburran, kie li amuzis sin per la ludo, 
nomata sagatio, konsistanta en suprenĵetado de envoje renkontitaj knabinoj sur soldata mantelo. Oni rimarkis ankaŭ, ke 
en la amfiteatro mem estis entreprenitaj certaj gardorimedoj. 
Oni pligrandigis la pretorian gardon, kaj la komandon super 
ĝi havis ne centuriestro, sed tribuno, Subrius Flavius, konata ĝis nun pro sia blinda sindono al Nero. Oni komprenis 
tiam, ke la cezaro deziras por ĉia eventualo sendanĝerigi sin 
kontraŭ eksplodo de malespero flanke de Vinicius, kaj la scivolo kreskis ankoraŭ pli. 
Ĉies rigardoj turnis sin kun streĉita intereso al la loko, kie 
sidis la malfeliĉa fianĉo. Kaj li, tre pala, kun frunto kovrita de 
ŝvitgutoj, estis necerta kiel la aliaj, sed maltrankvila ĝis la plejfundo de la animo. Petronius, ne sciante mem precize, kio 
okazos, diris al li nenion, li nur demandis Viniciuson, reveninte de Nerva, ĉu li estas preta al ĉio, kaj poste, ĉu li ĉeestos 
la spektaklon. Vinicius respondis al ambaŭ demandoj: "Jes!" 
sed ĉe tio malvarma tremo trakuris lian tutan korpon, ĉar li 
komprenis, ke Petronius demandis ne senkaŭze. Li mem vivis de ia tempo kvazaŭ duonvive, li mem profundiĝis jam en 
la morto kaj konsentis la morton de Ligia, ĉar ĝi devis esti por 
ili ambaŭ kune liberiĝo kaj geedziĝo, sed nun li ekkonis, ke 
alia afero estas pensi de malproksime pri la lasta momento, 
kiel pri trankvila endormiĝo, kaj alia - iri rigardi torturon de 
persono pli kara ol la vivo. Ĉiuj antaŭe suferitaj doloroj veki-
ĝis en li denove. La kvietigita malespero komencis denove krii 
en lia animo; ekregis lin la antaŭa deziro savi Ligian por ĉia 
kosto. De la mateno li volis penetri en la cunicula por certiĝi, 
ĉu Ligia troviĝas tie, sed pretoriaj gardoj postenis ĉe ĉiuj pordegoj kaj la ordonoj estis tiel severaj, ke la soldatoj, eĉ konantaj la junan tribunon, lasis sin moligi nek per peto, nek per 
oro. Al Vinicius ŝajnis, ke la necerteco mortigos lin, antaŭ ol 
li vidos la spektaklon. Ie en la fundo de lia koro pulsetis ankoraŭ la espero, ke eble Ligia ne estas en la amfiteatro kaj ke ĉiuj 
timoj estas vanaj. En momentoj li kroĉis sin al tiu penso per 
ĉiuj fortoj. Li diris al si, ke Kristo ja povis preni ŝin el la malliberejo, sed Li ne povis permesi ŝian turmenton en la cirko. 
Antaŭe li konsentis jam en ĉio Lian volon, nun, kiam, forpuŝite de la pordoj de la cunicula, li revenis sian lokon en la amfiteatro kaj kiam el scivolaj rigardoj direktataj al li, li sciis, ke 
plej teruraj supozoj povas esti pravaj, li komencis en la animo petegi Kriston pri savo, kun pasio simila al minaco. "Vi 
povas!" li ripetis, konvulsie kunpremante la manojn, "Vi povas!" Antaŭe li eĉ ne supozis, ke tiu momento, kiam ĝi iĝos 
reala, estos tiel terura. Nun, ne konsciante, kio kun li okazas, 
li antaŭsentis tamen, ke se li vidos la turmenton de Ligia, tiam 
lia tuta amo ŝanĝos sin en malamon, kaj la kredo en lia koro 
- en malesperon. Kaj kune teruris lin tiu sento, ĉar li timis 
ofendi Kriston, kiun li petegis pri kompato kaj miraklo. Li ne 
petis jam pri ŝia vivo, li deziris nur, ke ŝi mortu antaŭ ol oni 
ŝin kondukos sur la arenon, kaj el la senfunda abismo de doloro li ripetis en la animo: "Almenaŭ ĉi tion al mi ne rifuzu, 
kaj mi amos Vin ankoraŭ pli ol ĝis nun mi Vin amis!" Fine liaj 
pensoj senkateniĝis kiel ondoj tordataj de ventego. Vekiĝis en 
li avido je venĝo kaj sango. Ekkaptis lin furioza deziro ĵeti sin
sur Neron kaj sufoki lin antaŭ ĉiuj rigardantoj, kaj kune li 
sentis, ke per tiu pasio li denove ofendas Kriston kaj malrespektas Liajn ordonojn. En momentoj trafulmis lian kapon la 
espero, ke ĉion tion, antaŭ kio tremis lia animo, forturnos 
eble ankoraŭ la ĉiopova kaj kompatema mano, sed tiuj fulmoj 
tuj estingiĝis, kvazaŭ en senlima senreviĝo pro tio, ke Tiu, kiu 
povis per unu vorto detrui tiun cirkon kaj savi Ligian, forlasis ŝin tamen, kvankam ŝi fidis kaj amis Lin per ĉiuj fortoj de 
sia pura koro. Kaj li pensis plue, ke ŝi kuŝas tie en la malluma 
cuniculum, malforta, sendefenda, forlasita, donita al plaĉo aŭ 
malplaĉo de brutsimilaj gardistoj, dum li devas atendi senhelpe en tiu terura amfiteatro, ne sciante, kian turmenton oni 
elpensis por ŝi kaj kion li vidos post momento. Fine, kiel homo falanta en abismon kaptas ĉion, kio kreskas ĉe ĝia rando, 
tiel li ankaŭ kaptis ambaŭmane la penson, ke tamen nur per 
la kredo li povas ŝin savi. Restis ja nur tiu sola rimedo! Petro 
ja diris, ke per la kredo oni povas movi la fundamentojn de 
la tero! 
Do li koncentriĝis, subpremis en si la dubon, fermis sian 
tutan estaĵon en du vortojn: mi kredas, kaj atendis miraklon. 
Sed kiel trostreĉita kordo devas krevi, tiel ankaŭ lin rompis la streĉo. Kadavra paleco kovris lian vizaĝon kaj la korpo 
komencis rigidiĝi. Tiam li pensis, ke lia preĝo estas aŭskultita, 
ĉar jen li mortas. Ŝajnis al li, ke Ligia sendube ankaŭ estas jam 
mortinta kaj ke Kristo tiamaniere prenas ilin al si. La areno, 
la blankaj togoj de la sennombraj rigardantoj, la lumo de milo 
da lampoj kaj torĉoj, ĉio kune malaperis de lia vido. 
Sed tiu senforteco ne daŭris longe. Post momento li veki- 
ĝis, aŭ pli ĝuste vekis lin la piedfrapado de la malpaciencanta 
popolo.
-Vi estas malsana, - diris al li Petronius, - ordonu reporti vin hejmen. 
Kaj ne atentante, kion diros al tio la cezaro, li leviĝis por 
subteni Viniciuson kaj eliri kune kun li. Lia koro ŝvelis de 
kompato, kaj krome incitis lin neelporteble tio, ke la cezaro 
rigardis tra la smeraldo Viniciuson, studante kun kontenteco lian doloron, eble por poste priskribi ĝin en patosaj strofoj kaj gajni aplaŭdojn de aŭskultantoj. 
Vinicius skuis la kapon. Li povis morti en ĉi tiu amfiteatro, 
sed li ne povis eliri el ĝi. La spektaklo estis ja komencota en 
plej proksimaj minutoj. 
Efektive preskaŭ en la sama momento la urboprefekto ĵetis antaŭ sin ruĝan tukon, kaj je tiu signo knaris la rigliloj 
kontraŭ la cezara podio, kaj el la nigra faŭko sur la hele lumigitan arenon eliris Ursus. 
La grandegulo palpebrumis, videble blindigita de la lumo 
reganta sur la areno, poste li elŝovis sin sur ĝian mezon, rigardante ĉirkaŭen, kvazaŭ li volus koni, kontraŭ kio li devos batali. Ĉiuj aŭgustanoj kaj pliparto de la rigardantoj sciis, ke tio 
estas la homo, kiu sufokis Croton, tial je lia vido murmuro 
aŭdiĝis en ĉiuj vicoj. En Romo ne mankis gladiatoroj, multege 
superantaj la ordinaran homan kreskon, sed iun similan ne 
vidis ankoraŭ la okuloj de la kviritoj. Cassius, staranta en la 
podio post la cezaro, ŝajnis kontraŭ tiu ligo homo senaspekta. La senatanoj, la vestpastrinoj, la cezaro, la aŭgustanoj kaj 
la popolo rigardis kun ravo de kompetentuloj kaj cirkamantoj liajn potencajn femurojn dikajn kiel branĉoj, la bruston 
similan al du kunigitaj ŝildoj, kaj la herkulajn brakojn. La 
murmuro kreskis kun ĉiu momento. Por tiuj amasoj ne povis 
ekzisti plezuro pli granda ol vidi tiajn muskolojn en movo, en
streĉo kaj en batalo. La murmuro ŝanĝis sin en kriojn kaj en 
ekscititajn demandojn, kie loĝas la gento, en kiu naskiĝas similaj grandeguloj, kaj li staris en la mezo de la amfiteatro, 
nuda, pli simila al ŝtona koloso ol al homo, kun koncentrita 
kaj malgaja vizaĝo de barbaro, kaj, vidante la malplenan arenon, rigardis kun miro per siaj bluaj, infanaj okuloj jen la 
publikon, jen la ĉelaron, jen la kradojn de la cunicula, el kie li 
atendis torturistojn. 
En la momento, kiam li estis eniranta la arenon, en lia koro 
de simplulo lastfoje pulsis la espero, ke eble atendas lin kruco, sed, kiam li vidis nek krucon, nek pretan kavon, li pensis, 
ke li ne indas tian favoron kaj ke li devos morti alie, certe de 
sovaĝaj bestoj. Li estis senarma kaj decidis perei, kiel decas al 
konfesanto de la "Ŝafido", trankvile kaj pacience. Dume li 
volis preĝi ankoraŭ al la Savinto, do, genuiĝinte sur la areno, 
li kunmetis la manojn kaj levis la rigardon al la steloj, flagrantaj tra la supra malfermaĵo de la cirko. 
Ĉi tiu sinteno malplaĉis al la amasoj. Oni jam havis sufiĉe 
da kristanoj, mortantaj kiel ŝafoj. Oni komprenis, ke se la 
grandegulo ne volos sin defendi, la spektaklo malsukcesos. 
Tie kaj ie aŭdiĝis sibloj. Kelkaj komencis voki pri la mastigophori, kies tasko estis vipi luktistojn ne volantajn batali. Post 
momento tamen ĉiuj eksilentis, ĉar neniu sciis, kio atendas la 
grandegulon kaj ĉu li ne volos batali, kiam li renkontos la 
morton, okulo kontraŭ okulo. 
Oni ne atendis plu longe. Subite aŭdiĝis la akra sono de la 
trumpetoj, kaj je tiu signo malfermiĝis la krado kontraŭ la 
cezara podio kaj sur la arenon enkuris, meze de krioj de bestistoj, grandega germana uro, portanta sur la kapo nudan virinan korpon.
-Ligia! Ligia! - kriis Vinicius. 
Poste li kaptis ambaŭmane la harojn sur la tempioj, kuntordiĝis kiel homo, kiu sentis en si la pinton de lanco, kaj per 
taŭka, nehoma voĉo komencis ripeti: 
-Mi kredas! mi kredas!... Kristo! miraklon!! 
Kaj li eĉ ne sentis, ke en tiu momento Petronius kovris lian 
kapon per la togo. Ŝajnis al li, ke morto aŭ doloro vualis liajn 
okulojn. Li ne rigardis, li ne vidis. Ekregis lin sento de terura 
malpleno. En lia kapo restis eĉ ne unu penso, nur la buŝo ripetis, kvazaŭ freneze: 
-Mi kredas! mi kredas! mi kredas! 
Subite la amfiteatro eksilentis. La aŭgustanoj leviĝis de siaj 
lokoj kiel unu homo, ĉar sur la areno okazis io eksterordinara. 
La ligo, antaŭ momento humila kaj preta al morto, ekvidinte nun sian reĝidinon sur la kornoj de la sovaĝa besto, 
saltleviĝis kvazaŭ brulvundita per fajro, kaj, klininte la nukon, 
komencis kuri oblikve al la furioza besto. 
El ĉiuj brustoj elŝiris sin mallonga krio de miro, kiun sekvis profunda silento; la ligo dume alkuris en unu momento la 
furiozan uron kaj kaptis ĝin je la kornoj. 
-Rigardu! - kriis Petronius, deŝirante la togon de la kapo 
de Vinicius. 
Kaj tiu leviĝis, klinis malantaŭen sian tolpalan vizaĝon, kaj 
komencis rigardi la arenon per vitrosimilaj, senkonsciaj okuloj. 
Ĉiuj brustoj ĉesis spiri. En la amfiteatro oni povis aŭdi traflugantan muŝon. La homoj ne volis kredi al la propraj okuloj. Kiel longe Romo ekzistis, oni vidis nenion similan. 
La ligo tenis la sovaĝan beston je la kornoj. Liaj piedoj eni- 
ĝis ĝis super la maleoloj en la sablon, la dorso kurbiĝis kiel
streĉita pafarko, la kapo kaŝiĝis inter la ŝultrojn, la muskoloj 
de la brakoj tiel ŝvelis, ke la haŭto preskaŭ krevis sub ilia premo, sed li haltigis la uron loke. La homo kaj la besto iĝis tiel 
senmovaj, ke al la rigardantoj ŝajnis, kvazaŭ ili vidas bildon, 
prezentantan agon de Herkulo aŭ Tezeo, aŭ grupon skulptitan el ŝtono. Sed en tiu ŝajna trankvilo oni sentis teruran stre- 
ĉon de la du fortegoj. La uro, same kiel la homo, enigis la piedojn en la sablon, kaj ĝia malhela, vila korpo kuntiriĝis tiel, 
ke ĝi ŝajnis simila al grandega bulo. Kiu elĉerpiĝos unua, kiu 
falos unua, jen estis la demando, kiu por tiuj rigardantoj, 
amegantaj la cirkajn batalojn, signifis ĉi momente pli ol ilia 
propra sorto ol tuta Romo kaj ĝia mondoregado. Tiu ligo estis 
nun por ili duondio, inda je adoro kaj statuoj. Eĉ la cezaro 
mem leviĝis. Li kaj Tigellinus, aŭdinte pri la fortego de la homo, speciale aranĝis tiun spektaklon kaj moke diris al si: 
"Venku tiu Crotomortiginto la uron, kiun ni por li elektos", 
nun dume ili rigardis kun mirego la bildon, kiun ili havis 
antaŭ si, kvazaŭ ne kredante, ke ĝi povus esti vero. En la amfiteatro oni povis vidi homojn, kiuj, levinte la manojn, restis 
tiel. Al aliaj ŝvito surverŝis la fruntojn, kvazaŭ ili mem batalus kontraŭ la besto. En la cirko oni aŭdis nur la sibladon de 
la flamoj en la lampoj kaj la bruetadon de karboj, defalantaj 
de la torĉoj La voĉoj morthaltis en la buŝoj de la rigardantoj, 
la koroj nur bategis en la brustoj, kvazaŭ volante ilin krevigi. 
Ŝajnis al ĉiuj, ke la batalo daŭras jarcentojn. 
Dume la homo kaj la besto staris ĉiam en terura streĉo, oni 
dirus, fiksitaj en la teron. 
Subite el la areno aŭdigis obtuza, ĝemsimila muĝo, post 
kiu el ĉiuj brustoj elŝiris sin krio, kaj denove regis silento. La
homoj kredis, ke ili sonĝas: la monstra kapego de la uro turniĝis en la feraj manoj de la barbaro. 
Kaj la vizaĝo de la ligo, lia nuko kaj brakoj - ruĝiĝis purpure, lia dorso kurbiĝis ankoraŭ pli. Oni vidis, ke li streĉas la 
reston de siaj superhomaj fortoj, sed ke ili sufiĉos al li jam por 
nelonge. 
Ĉiam pli obtuza, pli raŭka kaj ĉiam pli dolora muĝado de 
la uro miksis sin kun fajfa spirado de la brusto de la grandegulo. La kapego de la besto turnigis ĉiam pli, kaj el la faŭko 
elŝoviĝis longa, ŝaŭmokovrita lango. 
Unu momento ankoraŭ - kaj la orelojn de la pli proksimaj 
rigardantoj atingis kvazaŭ krako de ostoj, post kio la besto 
falegis teren kun mortrompita nuko. 
Tiam la grandegulo deŝovis en unu momento la ŝnurojn de 
ĝiaj kornoj kaj, preninte la knabinon sur la brakojn, komencis spiri rapide. 
Lia vizaĝo paliĝis, la haroj kungluiĝis de ŝvito, la ŝultroj kaj 
la brakoj ŝajnis surverŝitaj per akvo. Dum momento li staris 
tiel kvazaŭ duone konscia, poste tamen li levis la okulojn kaj 
komencis rigardi la publikon. 
Kaj la amfiteatro ekfrenezis. 
La muroj de la konstruaĵo komencis tremi pro kriegado de 
kelkdek mil rigardantoj. De la komenco de la spektakloj oni 
ne vidis tian ekscitegon. La homoj, sidantaj en la pli altaj vicoj, forlasis ilin kaj komencis paŝi malsupren, interpremante sin en la interbenkoj por rigardi pli proksime la fortegulon. 
De ĉie aŭdiĝis vokoj pri kompato, vokoj pasiaj, obstinaj, kiuj 
baldaŭ ŝanĝiĝis en unu ĝeneralan krion. Por la popolo, adoranta la fizikan forton, tiu grandegulo iĝis nun kara kaj unua 
persono en Romo.
Kaj li komprenis, ke la popolo postulas, ke oni lasu al li la 
vivon kaj redonu la liberecon, sed videble ne nur pri si mem 
li zorgis. Dum momento li rigardis ĉirkaŭen, poste li proksimiĝis al la cezara podio kaj, balancante sur la etenditaj brakoj la korpon de la knabino, levis la okulojn kun la esprimo 
de petego, kvazaŭ li volus diri: 
-Ŝin kompatu! ŝin ŝparu! por ŝi mi tion faris! 
La rigardantoj komprenis bonege, kion li postulis. 
Je la vido de la sveninta knabino, kiu apud la grandega korpo de la ligo ŝajnis malgranda infano, kortuŝo ekregis la popolon, la kavalirojn kaj la senatanojn. Ŝia delikata figuro, tiel 
blanka, kvazaŭ skulptita el alabastro, ŝia sveno, la terura 
danĝero, el kiu savis ŝin la grandegulo, kaj fine ŝia beleco kaj 
lia amo skuis la korojn. Kelkaj kredis, ke tio estas patro, peteganta kompaton por sia infano. La kompato eksplodis subite kiel flamo. Sufiĉe jam oni havis da sango, sufiĉe da morto, sufiĉe da turmentoj. Larmopremitaj voĉoj komencis voki 
pardonon por ili ambaŭ. 
Ursus dume antaŭeniĝis laŭronde de la areno kaj, balancante ĉiam la knabinon sur la brakoj, per gesto kaj okuloj 
petegis por ŝi la vivon. Subite Vinicius leviĝis de sia loko, 
transsaltis la ĉirkaŭbaron, apartigantan la unuajn vicojn de la 
areno, kaj alkurinte al Ligia, kovris per la togo ŝian nudan 
korpon. 
Poste li disŝiris la tunikon surbruste, malkovris la cikatrojn, 
kiuj restis al li post vundoj, ricevitaj en la armena milito, kaj 
etendis la brakojn al la popolo. 
Tiam la ekscito de la rigardantoj superis ĉian mezuron, 
viditan iam ajn en la amfiteatroj. La amasoj komencis piedfrapi kaj muĝi. La voĉoj, vokantaj pardonon, iĝis simple minacaj. La popolo propetis ne plu nur por la atleto, sed ĝi prenis 
en la defendon la knabinon, la soldaton kaj ilian amon. Miloj da rigardantoj turnis sin al la cezaro kun kolera brilo en la 
okuloj kaj kun manoj kunpremitaj. Li tamen malrapidis kaj 
hezitis. Kontraŭ Vinicius li ne havis, vere, malamon, kaj la 
morto aŭ vivo de Ligia estis al li indiferentaj, sed li preferus 
vidi la korpon de la knabino disŝirita per la kornoj de la uro, 
aŭ disgratitan per la dentegoj de sovaĝaj bestoj. Same lia krueleco, kiel lia degenerinta fantazio kaj degenerintaj instinktoj 
trovis ian volupton en similaj bildoj. Kaj nun la popolo volis 
senigi lin de tiu volupto. Ĉe tiu penso kolero speguliĝis sur lia 
dika vizaĝo. La ambicio ankaŭ ne permesis al li subiĝi al la 
volo de la amaso, kaj kune, pro la denaska timemo, li ne kura- 
ĝis ĝin kontraŭstari. 
Li komencis do rigardi, ĉu almenaŭ inter la aŭgustanoj li ne 
vidos subenturnitajn fingrojn, la signon de morto. Sed Petronius tenis la manon levitan supren, rigardante ĉe tio preskaŭ 
provoke en lian vizaĝon. La superstiĉa, sed ekscitiĝema Vestinus, kiu timis la spiritojn, sed ne timis la homojn, donis la 
signon de pardono. Same faris la senatano Scaevinus, same 
Nerva, same Tullius Senecio, same la maljuna glora militestro, Ostorius Scapula, same Antistius, same Piso kaj Vetus, kaj 
Crispinus, kaj Busonius Thermus, kaj Pontius Telesinus, kaj 
la plej respektinda, adorata de la popolo, Thraseas. Je tiu vido 
la cezaro mallevis la smeraldon de la okulo kun la esprimo de 
malestimo kaj ofendo, subite tamen Tigellinus, kiu deziris 
spiti Petroniuson, kliniĝis al li kaj diris: 
-Ne cedu, dia, ni havas la pretorianojn. 
Tiam Nero turnis sin al la loko, kie la komandon super la 
pretorianoj havis la severa kaj ĝis nun al li tutanime fidela
Subrius Flavius, kaj li vidis ion eksterordinaran. La vizaĝo de 
la maljuna tribuno estis severa, sed surverŝita de larmoj, kaj 
li tenis la manon supren, signe de pardono. 
Dume la amasojn komencis kapti furiozo. Polvo leviĝis de 
sub la frapantaj piedoj kaj vualis la amfiteatron. Meze de la 
krioj aŭdiĝis la voĉoj: "Ahenobarbus! patrinmurdinto! brulmetinto!" 
Nero ektimis. La popolo estis ĉiopova reganto en la cirko. 
La antaŭaj cezaroj, precipe Caligula, kuraĝis iafoje kontraŭ- 
stari ĝian volon, kio cetere ĉiam kaŭzis ribelojn, eĉ sangoverŝon. Sed Nero estis en diferenca situacio. Unue, kiel komedianto kaj kantisto li bezonis la favoron de la popolo, due, li 
volis havi ĝin pro si kontraŭ la senato kaj patricioj, kaj fine, 
post la bruligo de Romo li penis ĉiel favorigi ĝin al si kaj direkti ĝian koleron kontraŭ la kristanojn. Li komprenis fine, ke 
kontraŭstari pli longe estus simple danĝere. Ribelo, komencita en la cirko, povus ekregi la tutan urbon kaj kaŭzi neantaŭvideblajn konsekvencojn. 
Li rigardis do ankoraŭ fojon al Subrius Flavius, al la centuriestro Scaevinus, parenco de la senatano, al la soldatoj, kaj, 
vidante ĉie kuntiritajn brovojn, kortuŝitajn vizaĝojn kaj okulojn fiksitajn sur li, li donis la signon de pardono. 
Tiam tondro de aplaŭdoj eksonis de supre ĝis malsupre. La 
popolo estis jam certa pri la vivo de la kondamnitoj, ĉar de tiu 
momento ili iĝis kvazaŭ ĝiaj zorgatoj, kaj eĉ la cezaro ne kuraĝus persekuti ilin plu per sia venĝo.
ĈAPITRO LXVII 
Kvar bitinianoj gardeme portis Ligian al la domo de Petronius. Vinicius kaj Ursus iris apude, rapidante por 
transdoni ŝin plej baldaŭ en la manojn de greka kuracisto. Ili 
iris en silento, ĉar post la ĉitagaj travivaĵoj ili ne kapablis al 
interparolo. Vinicius estis ĝis nun kvazaŭ duonkonscia. Li ripetis al si, ke Ligia estas savita, ke minacas ŝin plu nek malliberejo, nek morto en la cirko, ke iliaj malfeliĉoj finiĝis por 
ĉiam kaj ke li prenas ŝin nun hejmen por ne disiĝi plu de ŝi. 
Kaj ŝajnis al li, ke ĝi estis pli ĝuste komenco de iu alia vivo ol 
realaĵo. De tempo al tempo li kliniĝis al la malfermita portilo por rigardi tiun karan vizaĝon, kiu en la luna lumo ŝajnis 
dormanta, kaj li ripetis en la pensoj: "Tio estas ŝi! Kristo savis ŝin!" Li rememoris ankaŭ, ke en la spoliarium, kien li kaj 
Ursus portis Ligian, venis kuracisto nekonata al li kaj certigis, 
ke la knabino vivos. Ĉe tiu penso ĝojo tiel ŝveligis lian bruston, ke en momentoj li malfortiĝis kaj apogis sin sur la ŝultro 
de Ursus, ne povante iri propraforte. Ursus dume rigardis la 
stelluman ĉielon kaj preĝis. 
Ili iris rapide tra la stratoj, ĉe kiuj novkonstruitaj domoj 
forte brilis en la luna lumo. La urbo estis malplena. Nur tie kaj 
ie aretoj da homoj, kronitaj per hedero, kantis kaj dancis 
antaŭ portikoj ĉe la sonoj de fluto, ĝuante la belegan nokton 
kaj la festan tempon, kiu daŭris de la komenco de la cirkoludoj. Nur kiam ili estis jam proksime al la domo, Ursus ĉesis
preĝi kaj komencis paroli mallaŭte, kvazaŭ li timus veki Ligian: 
-Sinjoro, estas Kristo, kiu savis ŝin de la morto. Kiam mi 
vidis ŝin sur la kornoj de la uro, mi aŭdis en la animo la vo- 
ĉon: "Defendu ŝin!' , kaj ĝi estis sendube la voĉo de la Ŝafido. 
La malliberejo elsuĉis miajn fortojn, sed Li redonis ilin al mi 
por tiu momento kaj Li inspiris tiun sangaman popolon, ke 
ĝi pledis pro ŝi. Fariĝu Lia volo! 
Kaj Vinicius respondis: 
-Gloregata estu Lia nomo! 
Sed li ne povis paroli plu, ĉar subite li sentis, ke grandega 
ploro ŝvelas en lia brusto. Kaptis lin neregebla deziro ĵeti sin 
teren kaj danki la Savinton pro la miraklo kaj kompato. 
Dume ili atingis tamen la hejmon. La servistoj, informitaj 
de speciale antaŭsendita sklavo, elsvarmis por ilin saluti; Paŭ- 
lo el Tarso ankoraŭ en Antiumo konvertis pliparton de tiuj 
homoj. La malfeliĉoj de Vinicius estis al ili bonege konataj, do 
ilia ĝojo je la vido de la viktimoj, elŝiritaj el la kruelaj manoj 
de Nero, estis grandega, kaj ĝi kreskis ankoraŭ pli, kiam kuracisto, Theocles, ekzameninte Ligian, deklaris, ke ŝi suferis 
nenian gravan difekton kaj ke kiam pasos la malforteco, restinta post la mallibereja febro, ŝi resaniĝos. 
La konsciencon ŝi rericevis ankoraŭ en la sama nokto. Vekiĝinte en belega cubiculum, lumigita per korintaj lampoj, en 
la aromo de verbeno, ŝi ne sciis, kie ŝi estas kaj kio kun ŝi 
okazas. Restis en ŝia memoro la momento, en kiu ŝi estis 
ligata al la kornoj de la ĉenkatenita uro, kaj nun, vidante super si la vizaĝon de Vinicius, lumigitan per delikata, kolora 
lumo, ŝi kredis, ke ili certe ne estas plu sur la tero. La pensoj 
konfuziĝis en ŝia malforta kapo kaj ŝajnis al ŝi natura afero,
ke ili haltis ie envoje al la ĉielo pro ŝia laceco kaj senforteco. 
Sentante tamen nenian doloron, ŝi ridetis al Vinicius kaj volis demandi, kie ili estas, sed el ŝia buŝo eliĝis nur mallaŭta 
flustro, en kiu Vinicius apenaŭ povis distingi sian nomon. 
Do li genuiĝis apud ŝi kaj, metinte la manon sur ŝian ŝultron, diris: 
-Kristo vin savis kaj redonis al mi! 
Ŝia buŝo moviĝis denove en nekomprenebla flustro, post 
momento tamen ŝiaj palpebroj fermiĝis, la brusto levis sin en 
facila spiro, kaj ŝi endormiĝis profunde, kion atendis Theocles 
la kuracisto kaj post kio li antaŭdiris resaniĝon. 
Vinicius restis apud ŝi, genuante kaj dronante en preĝo. 
Lian animon enluligis amo tiel grandega, ke li tute ekstaziĝis. 
Theocles kelkfoje eniris en la cubiculum, kelkfoje el post flankenpuŝita kurteno aperis la orhara kapo de Eunice, fine gruoj, 
tenataj en la ĝardenoj, komencis krii, anoncante la tagiĝon - 
kaj li ĉiam ĉirkaŭprenis ankoraŭ en la pensoj la piedojn de 
Kristo, ne vidante kaj ne aŭdante, kio okazas ĉirkaŭe, kun 
koro ŝanĝita en oferan dankan flamon, dronanta en ekstazo, 
dum la vivo ankoraŭ kvazaŭ prenita ĉielen.
ĈAPITRO LXVIII 
Petronius, post la liberigo de Ligia, ne volante inciti la cezaron, sekvis lin kune kun la aliaj aŭgustanoj sur Palatinon. Li deziris aŭskulti, pri kio oni tie parolos, kaj ĉefe konvinkiĝi, ĉu Tigellinus ne elpensos ion novan por pereigi la 
knabinon. Tiel ŝi kiel ankaŭ Ursus iĝis nun, vere, kvazaŭ zorgatoj de la popolo kaj neniu povis levi kontraŭ ilin la manon, 
ne kaŭzante ribelon. Tamen Petronius, sciante pri la malamo, 
kiun havis kontraŭ li la ĉiopova prefekto de la pretorio, supozis, ke verŝajne tiu lasta, ne povante atingi lin rekte, penos ankoraŭ venĝi iel ajn kontraŭ lia nevo. 
Nero estis kolera kaj incitita, ĉar la spektaklo finiĝis tute 
alie ol li deziris. Petroniuson li ne volis komence eĉ rigardi, 
sed tiu, ne perdante la malvarman sangon, proksimiĝis al li 
kun la tuta facileco de "arbitro de eleganteco" kaj diris: 
-Ĉu vi scias, dia, kio venas en mian penson? Verku kanton pri virgulino, kiun la ordono de mondreganto liberigas de 
la kornoj de uro kaj redonas al ŝia amanto. La grekoj havas 
sentemajn korojn, kaj mi estas certa, ke ravos ilin tia kanto. 
Al Nero, malgraŭ lia tuta incito, ekplaĉis tiu ideo, kaj ĝi 
plaĉis al li duoble: unue, kiel temo por kanto, kaj due, ĉar li 
povis glori en ĝi sin mem kiel grandaniman reganton de la 
mondo, li do rigardis momente Petroniuson, poste diris: 
-Jes! eble vi estas prava! Sed ĉu decas al mi kanti la propran bonecon?
-Vi ne bezonas vin nomi. Ĉiu en Romo divenos sen tio, pri 
kio temas, kaj el Romo la famoj disvastiĝas tra la tuta mondo. 
-Kaj vi estas certa, ke tio plaĉos en Aĥajo? 
-Je Polukso! - kriis Petronius. 
Kaj li foriris kontenta, ĉar nun li estis jam certa, ke Nero, 
kies tuta vivo konsistis el konformigado de la realeco al literaturaj ideoj, ne volos senigi sin de la temo, kaj samfakte ligos la manojn al Tigellinus. Tio tamen ne ŝanĝis lian intencon forsendi Viniciuson el Romo, tuj kiam la sano de Ligia 
ĉesos prezenti malfacilaĵon. Tial do, vidinte lin la sekvintan 
tagon, li diris al la juna tribuno: 
-Veturigu ŝin en Sicilion. Okazis io, ke flanke de la cezaro nenio vin minacas, sed Tigellinus estus preta uzi venenon, 
se ne pro malamo kontraŭ vi, tiam kontraŭ mi. 
Vinicius ridetis je tio kaj respondis: 
-Ŝi estis sur la kornoj de sovaĝa uro, kaj tamen Kristo ŝin 
savis. 
-Honoru do lin per hekatombo, - respondis Petronius 
kun ioma malpacienco, - sed ne postulu, ke li savu ŝin duafoje... Ĉu vi memoras, kiel Eolo akceptis Odiseon, kiam li 
revenis por peti lin duafoje pri favora ventaro? La dioj ne ŝatas ripetadon. 
-Kiam Li redonos al ŝi la sanon, - diris Vinicius, - mi 
veturigos ŝin al Pomponia Graecina. 
-Vi agos des pli prave, ke Pomponia estas malsana. Ĉi tion 
diris al mi parenco de la Aulusoj, Antistius. Tie ĉi okazos dume tiaj aferoj, ke la homoj forgesos pri vi ambaŭ, kaj en la 
hodiaŭa tempo plej feliĉaj estas tiuj, pri kiuj oni forgesis. Fortuno estu al vi suno vintre kaj ombro somere!
Dirinte tion, li lasis Viniciuson al lia feliĉo, kaj mem iris 
demandi Theocleson pri la sano kaj vivo de Ligia. 
Sed ŝi estis jam ekster la danĝero. En la subteraĵo, kun la 
malforteco, restinta post la mallibereja febro, finmortigus ŝin 
la putra aero kaj malkomforto, nun tamen ĉirkaŭis ŝin plej 
sindona zorgemo, kaj ne nur komforto, sed eĉ lukso. Laŭ la 
ordono de Theocles post du tagoj oni komencis porti ŝin en 
la ĝardenojn ĉirkaŭantaj la domon, kie ŝi restis dum longaj 
horoj. Vinicius ornamis ŝian portilon per anemonoj, kaj speciale per iridoj por memorigi al ŝi la atrium en la domo de la 
Aulusoj. Ofte, kaŝitaj en la ombro de vastfoliaraj arboj, ili 
interparolis, tenante sin je la manoj, pri la iamaj suferoj kaj la 
iamaj timoj. Ligia diris al li, ke Kristo speciale kondukis lin tra 
la turmento por ŝanĝi lian animon kaj levi ĝin al si, kaj li sentis, ke ĝi estas vero kaj ke restis en li nenio el la antaŭa patricio, kiu konfesis nenian leĝon, krom siaj propraj deziroj. Sed 
en tiu rememorado estis nenio maldolĉa. Ŝajnis al ili ambaŭ, 
ke tutaj jaroj flugis jam for kaj ke tiu terura pasinteco estas 
jam malproksime post ili. Dume ekregis ilin paco, kian ili neniam spertis ĝis nun. Iu nova vivo, grandega kaj feliĉa, venis 
kaj enprenis ilin. En Romo povis furiozi la cezaro kaj plenigi 
la mondon per teruro, sed ili, sentante super si gardon centoble pli potencan, timis plu nek lian kruelecon, nek liajn frenezaĵojn, tute kvazaŭ li ĉesus esti la sinjoro de ilia vivo aŭ 
morto. Foje, antaŭ sunsubiĝo, ili aŭdis muĝadon de leonoj kaj 
aliaj sovaĝaj bestoj, aŭdiĝantan el malproksimaj bestejoj. Iam 
tiuj sonoj teruris Viniciuson kiel malbona aŭguro. Nun ili rigardis nur ridetante unu la alian, kaj poste ambaŭ levis la 
okulojn al la vespera ĉielruĝo. Iafoje Ligia, ankoraŭ tre malforta kaj ne povanta paŝi propraforte, endormiĝis meze de la
ĝardena trankvilo, dum li gardis ŝin kaj rigardante ŝian dormolulitan vizaĝon, pensis malgraŭvole, ke ŝi ne estas plu la 
sama Ligia, kiun li konis ĉe la Aulusoj. Efektive, la malliberejo 
kaj la malsano estingis parte ŝian belecon. En la tempo, kiam 
li vidis ŝin ĉe la Aulusoj, kaj poste, kiam li venis por forkapti 
ŝin el la domo de Miriam, ŝi estis belega kaj kiel statuo kaj 
floro; nun ŝia vizaĝo iĝis preskaŭ diafana, la brakoj maldiki- 
ĝis, la korpo maldikiĝis pro la malsano, la buŝo paliĝis kaj eĉ 
la okuloj ŝajnis malpli bluaj ol antaŭe. La orhara Eunice, kiu 
alportis al ŝi florojn kaj multekostajn teksaĵojn por kovri ŝiajn 
piedojn, aspektis apud ŝi kiel la cipra diino. La estetikulo Petronius vane penis retrovi en ŝi la iamajn ĉarmojn kaj, movante la ŝultrojn, li pensis en la animo, ke tiu ombro el la Elizeaj 
kampoj ne valoris tiujn klopodojn, tiujn dolorojn kaj suferojn, 
kiuj preskaŭ elsuĉis la vivon el Vinicius. Sed Vinicius, kiu amis 
nun ŝian animon, amis ŝin nur des pli, kaj kiam li gardis la 
dormantinon ŝajnis al li, ke li gardas la tutan mondon.
ĈAPITRO LXIX 
La novaĵo pri la mirakla savo de Ligia rapide disvastiĝis inter la kristanaj restuloj, kiuj ĝis nun evitis la pereon en la 
persekutado. La konfesantoj komencis kunveni por vidi tiun, 
al kiu klare manifestiĝis la favoro de Kristo. Venis do unue la 
juna Nazarius kun Miriam, ĉe kiuj rifugis ĝis nun Petro la 
apostolo, kaj post ili venis aliaj. Ĉiuj ili, kune kun Vinicius, 
Ligia kaj la kristanaj sklavoj de Petronius, aŭskultis streĉite la 
rakontadon de Ursus pri la voĉo, kiu sonis en lia animo kaj 
ordonis al li batali kontraŭ la sovaĝa besto, kaj ĉiuj foriris kun 
nova kuraĝo kaj espero, ke Kristo ne permesos tamen ekstermi sur la tero la reston de siaj konfesantoj, antaŭ ol Li mem 
venos fari la teruran juĝon. Kaj tiu espero subtenis iliajn korojn, ĉar la persekutado ne ĉesis ĝis nun. Kiun ajn la publika 
famo montris kiel kristanon, tiun la urbaj vigiloj tuj forkaptis en malliberejon. La viktimoj estis jam, vere, malpli multaj, 
ĉar la plejparton de la konfesantoj oni jam kaptis kaj martirigis antaŭe, kaj la ceteraj aŭ forlasis Romon, por traatendi 
la uraganon en malproksimaj provincoj, aŭ kaŝis sin plej zorge, ne kuraĝante kunveni por komunaj preĝoj alie ol en sablofosejoj, troviĝantaj ekster la urbo. Tamen oni persekutis ilin 
ankoraŭ, kaj malgraŭ tio, ke la ĝustaj cirkoludoj estis jam finitaj, oni ilin tenis por la sekvontaj, aŭ juĝis tuj. Kvankam la 
roma popolo ne kredis plu, ke la kristanoj estis la kaŭzintoj
de la urbobrulo, tamen oni deklaris ilin malamikoj de la homaro kaj de la ŝtato, kaj la edikto kontraŭ ili daŭre validis. 
Petro la apostolo longe ne kuraĝis montriĝi en la domo de 
Petronius, fine tamen unu vesperon Nazarius anoncis lian 
alvenon. Ligia, kiu povis jam iri propraforte, kaj Vinicius eliris al li renkonte kaj komencis ĉirkaŭpreni liajn piedojn; li 
salutis ilin kun kortuŝo des pli granda, ke nemulte restis jam 
el tiuj ŝafoj, kies regadon Kristo al li konfidis kaj pro kies sorto 
ploris nun lia granda koro. Tial, kiam Vinicius diris al li: "Sinjoro, dank' al via propeto la Savinto ŝin redonis al mi", li respondis: "Li ŝin redonis al vi pro via fido kaj por ke ne silentu 
ĉiuj buŝoj, kiuj konfesis Lian nomon". Kaj videble li pensis 
tiam pri tiuj miloj de siaj infanoj, disŝiritaj de sovaĝaj bestoj, 
pri tiuj krucoj, per kiuj oni plenŝtopis la arenojn kaj pri tiuj 
fajraj palisoj en la ĝardenoj de la "monstro", ĉar li diris tion 
kun grandega doloro. Vinicius kaj Ligia rimarkis ankaŭ, ke liaj 
haroj tute blankiĝis, la tuta figuro kliniĝis, kaj en la vizaĝo li 
havis tiom da malĝojo kaj doloro, kvazaŭ li mem suferus 
ĉiujn tiujn turmentojn kaj torturojn, kiujn suferis la viktimoj 
de la furiozo kaj frenezo de Nero. Sed ili ambaŭ komprenis 
jam, ke se Kristo mem subiĝis al la turmento kaj morto, neniu povas tion eviti. Tamen iliaj koroj sangis je la vido de la 
apostolo, premita sub la pezo de la aĝo, penado kaj doloro. 
Sekve Vinicius, kiu post kelkaj tagoj intencis veturigi Ligian 
en Neapolon, kie ili celis renkonti Pomponian Graecinan kaj 
iri pluen en Sicilion, komencis lin petegi, ke li forlasu kune 
kun ili Romon. 
Sed la apostolo metis la manon sur lian kapon kaj respondis: 
-Jen mi aŭdas en la animo la vortojn de la Sinjoro, kiu
apud la Tiberiada lago diris al mi: "Kiam vi estis pli juna, vi 
zonis vin kaj iris tien, kien vi volis, sed kiam vi maljuniĝos, vi 
etendos viajn manojn, kaj iu alia zonos vin kaj kondukos tien, 
kien vi ne volas". Prave do estas, ke mi sekvu mian ŝafaron. 
Kaj kiam ili silentis, ne komprenante, kion li diras, li aldonis: 
-Mia penado venas al la fino, sed la gastigon kaj ripozon 
mi trovos nur en la domo de la Sinjoro. 
Poste li turniĝis al ili, dirante: "Memoru pri mi, ĉar mi vin 
amis, kiel patro amas siajn infanojn, kaj kion ajn vi faros en 
la vivo, faru ĝin je la gloro de la Sinjoro". 
Tiel parolante, li levis super ili siajn maljunajn, tremantajn 
manojn kaj benis ilin, dum ili premis sin al li, sentante, ke ĝi 
estas eble la lasta beno, kiun ili ricevas el liaj manoj. 
Tamen estis al ili destinite vidi lin ankoraŭ unu fojon. Kelkajn tagojn poste Petronius alportis alarman novaĵon el Palatino. Oni malkovris tie, ke unu el la liberigitoj de la cezaro 
estis kristano kaj oni trovis ĉe li leterojn de la apostoloj Petro kaj Paŭlo el Tarso, ankaŭ leterojn de Jakobo, Judo kaj Johano. La restado de Petro en Romo estis jam antaŭe konata 
al Tigellinus, li supozis tamen, ke li pereis kune kun miloj de 
la aliaj konfesantoj. Nun montriĝis, ke la du ĉefuloj de la nova 
kredo vivas ĝis nun kaj troviĝas en la ĉefurbo, oni decidis do 
trovi kaj kapti ilin por ĉia prezo, ĉar oni esperis, ke nur kun 
ilia morto la lastaj radikoj de la malamata sekto estos elŝiritaj. Petronius aŭdis de Vestinus, ke la cezaro mem ordonis, ke 
en la daŭro de tri tagoj Petro kaj Paŭlo el Tarso estu jam en 
la Mamertina malliberejo kaj ke tutaj taĉmentoj da pretorianoj estis senditaj por traserĉi ĉiujn domojn en Transtibro. 
Vinicius, aŭdinte tion, decidis averti la apostolon. Vespere li kaj Ursus, vestinte sin per gaŭlaj manteloj, kovrantaj la 
vizaĝojn, iris al la apostolo, loĝanta en la domo de Miriam, 
kiu staris ĉe la ekstremo mem de la transtibra urboparto, ĉe 
la malsupro de la Janikula monteto. Envoje ili vidis domojn, 
ĉirkaŭitajn de soldatoj, kiujn kondukis iuj nekonataj homoj. 
La kvartalo estis maltrankvila, kaj kelkloke ariĝis grupetoj da 
scivoluloj. Tie kaj ie centuriestroj ekzamenis la kaptitojn, demandante ilin pri Petro Simeono kaj pri Paŭlo el Tarso. 
Ursus kaj Vinicius, antaŭveninte la soldatojn, atingis tamen feliĉe la loĝejon de Miriam, kie ili trovis Petron, ĉirkaŭ- 
itan de areto da kredantoj. Timotheus, helpanto de Paŭlo el 
Tarso, kaj Linus ankaŭ troviĝis apud la apostolo. 
Eksciinte pri la proksima danĝero, Nazarius elkondukis 
ĉiujn tra kaŝita pasejo al la ĝardena pordeto, kaj poste al forlasita ŝtonminejo, troviĝanta kelkcent paŝojn for de la Janikula pordego. Ursus devis ĉe tio porti Linuson, kies ostoj, rompitaj dum la torturoj, ne kunkreskis ankoraŭ. Troviĝinte tamen fine en la subteraĵo, ili sentis sin sekuraj kaj ĉe la lumo 
de meĉlampeto, kiun bruligis Nazarius, ili komencis interkonsenti mallaŭte kiel savi la vivon de la apostolo,  karan al 
ili. 
-Sinjoro, - diris al li Vinicius, - morgaŭ je tagiĝo Nazarius konduku vin el la urbo al la Albana montaro. Tie ni vin 
retrovos kaj kunprenos en Antiumon, kie atendas ŝipo, portonta nin al Neapolo kaj Sicilio. Feliĉa estos la tago kaj la horo, en kiu vi eniros mian domon kaj benos mian hejmofajron. 
La aliaj aŭskultis lin kun ĝojo kaj insistis je la apostolo, 
dirante: 
-Rifuĝu for, nia paŝtisto, ĉar vi ne povas resti en Romo.
Konservu la vivan veron, por ke ĝi ne pereu kune kun ni kaj 
vi. Aŭskultu nin, kiuj vin petegas kiel patron. 
-Faru ĝin en la nomo de Kristo, - vokis aliaj, kroĉante sin 
al lia vesto. 
Kaj li respondis: 
-Miaj infanoj! Kiu el ni scias, por kiam la Sinjoro destinis 
al li la finon de la vivo? 
Sed li ne diris, ke li ne forlasos Romon, kaj hezitis mem, 
kion fari, ĉar delonge jam en lian animon enŝteliĝis necerteco, kaj eĉ teruro. Sed lia ŝafaro estis disbatita, la verko detruita, la eklezion, kiu antaŭ la urbobrulo kreskis simile al impona arbo, ŝangis en polvon la potenco de la "Monstro"... Restis nenio krom larmoj, krom rememoroj, turmentoj kaj 
morto. La semado naskigis riĉan rikolton, sed la satano enpremis ĝin en la teron. Anĝelaj taĉmentoj ne venis helpi la pereantojn, kaj nun Nero etendas sian gloron super la mondo, 
terura, pli potenca ol iam antaŭe, sinjoro de ĉiuj maroj kaj de 
ĉiuj kontinentoj. Ofte jam la fiŝkaptisto de Dio etendis en 
soleco la manojn al la ĉielo kaj demandis: "Sinjoro! kion mi 
faru? Kiel mi restu? kaj kiel mi, senforta maljunulo, batalu 
kontraŭ tiu senlima potenco de la Malbono, al kiu Vi permesis regi kaj venki?" 
Kaj li vokis tiel el la fundo de senborda doloro, ripetante en 
la animo: "Ne estas jam plu tiuj ŝafoj, kiujn Vi ordonis al mi 
paŝti, ne estas plu Via eklezio, malpleno kaj funebro regas en 
Via metropolo, do kion Vi ordonas al mi nun? Ĉu mi restu ĉi 
tie aŭ elkonduku la reston de Viaj ŝafoj, ke ni ie trans maroj 
gloru kaŝite Vian nomon?" 
Kaj li hezitis. Li kredis, ke la viva vero ne pereos kaj devas 
venki, sed iafoje li pensis, ke ne estis ankoraŭ ĝia tempo, kiu
venos nur tiam, kiam la Sinjoro malsupreniros sur la teron en 
la tago de la juĝo, kun gloro kaj povo centoble pli potenca ol 
tiu de Nero. 
Iafoje ŝajnis al li, ke se li mem forlasos Romon, la kredantoj sekvos lin, kaj tiam li kondukos ilin for, al la ombrodonaj 
boskoj de Galileo, al la kvieta akvaro de la Tiberiada lago, al 
la paŝtistoj, mildaj kiel kolomboj aŭ kiel la ŝafoj, kiuj paŝtas 
sin tie meze de timianoj kaj nardoj. Kaj ĉiam pli granda deziro de trankvilo kaj ripozo, ĉiam pli granda sopiro al la lago 
kaj al Galileo ekregis la koron de la fiŝkaptisto, ĉiam pli oftaj 
larmoj ŝvelis en liaj okuloj. 
Sed kiam li momente jam estis decidinta, ekregis lin subita timo kaj maltrankvilo. Kiel li forlasu la urbon, kie tiom da 
martira sango sorbiĝis en la teron, kie tiom da buŝoj de agoniantoj atestis pri la vero? Ĉu li sola forkliniĝu de tio? Kaj kion 
li respondos al la Sinjoro, kiam li aŭdos la vortojn: "Jen ili ĉiuj 
mortis pro sia kredo, kaj vi forkuris?" 
Tagojn kaj noktojn li pasigis en zorgo kaj aflikto. Aliaj, 
kiujn disŝiris leono, kiujn oni alnajlis al la krucoj, kiujn oni 
bruligis en la cezaraj ĝardenoj, post la momentoj de turmento 
endormiĝis en la Sinjoro, li tamen ne povis dormi kaj sentis 
turmenton pli grandan ol ĉiuj, kiujn la torturistoj elpenis por 
la viktimoj. La tagiĝo ofte blankigis jam la tegmentojn de domoj, kiam li vokis ankoraŭ en la fundo de sia dolorplena koro: 
-Sinjoro, kial Vi ordonis al mi veni ĉi tien kaj en tiu ĉi 
nesto de la Monstro fondi Vian metropolon? 
Dum tridek kvar jaroj depost la morto de sia Sinjoro li ne 
konis ripozon. Kun bastono en la mano li migris tra la mondo kaj rakontis la "bonan novaĵon". Liaj fortoj elĉerpiĝis en la 
vojaĝoj kaj penoj, ĝis fine, kiam en tiu ĉi urbo, kiu estis la
kapo de la mondo, li enradikigis la verkon de la Majstro, unu 
fajra spiro de la Malbono bruligis ĝin, kaj li vidis, ke la batalon oni devas komenci denove. Kaj kian batalon! Unuflanke 
la cezaro, la senato, la popoloj, la legioj, katenantaj per fera 
ĉirkaŭligo la tutan mondon, la sennombraj urboj, la sennombraj landoj, la potenco, al kiu egalan ne vidis homaj okuloj, 
aliflanke li, tiel premita de la aĝo kaj laboro, ke liaj tremantaj manoj apenaŭ povis jam porti la vojiran bastonon. 
Do iafoje li diris al si, ke ne li povas batali kontraŭ la cezaro 
de Rorho kaj ke tion povas fari nur Kristo mem. 
Ĉiuj tiuj pensoj trakuris nun lian afliktitan kapon, kiam li 
aŭskultis la petojn de la lasta areto de siaj fideluloj, kaj ili, 
ĉirkaŭante lin per rondo ĉiam pli malvasta, ripetis per tremantaj voĉoj: 
-Rifugu for, rabeno, kaj elkonduku nin el la potenco de la 
Monstro. 
Fine ankaŭ Linus klinis antaŭ li sian turmentitan kapon. 
-Sinjoro! - li diris, - la Savinto ordonis al vi, ke vi paŝ- 
tu liajn ŝafojn, sed ili ne estas plu ĉi tie, aŭ morgaŭ ili ne estos, 
iru do tien, kie vi ankoraŭ povas trovi ilin. La vorto de Dio 
vivas ankoraŭ en Jerusalemo kaj en Antiokio kaj en Efezo kaj 
en aliaj urboj. Kion vi efikos, restinte en Romo? Se vi pereos, 
vi grandigos nur la triumfon de la Monstro. Al Johano la Sinjoro ne difinis la limon de la vivo, Paŭlo estas roma civitano 
kaj senjuĝe oni ne povas lin puni, sed se kontraŭ vi, ho majstro, furiozos la infera potenco, tiam tiuj, kiuj senkuraĝiĝis jam 
en la koroj, demandos: "Kiu estas pli granda ol Nero?" Vi 
estas la roko, sur kiu estas konstruita la Eklezio de Dio. Lasu 
nin morti, sed ne permesu al Antikristo venki la reprezentanton de Dio, kaj ne revenu ĉi tien, antaŭ ol la Sinjoro polvigos 
tiun, kiu fluigis la senkulpan sangon. 
-Rigardu niajn larmojn! - ripetis ĉiuj ĉeestantoj. 
Larmoj fluis ankaŭ sur la vizaĝo de Petro. Post momento 
tamen li leviĝis kaj, etendinte super la genuantoj la manojn, 
diris: 
-Glorata estu la nomo de la Sinjoro kaj fariĝu Lia volo!
ĈAPITRO LXX 
Je la krepusko de la sekvinta mateno du malhelaj figuroj iris 
la Appian vojon al la ebenaĵoj de Kampanio. 
Unu el ili estis Nazarius, la alia Petro la apostolo, forlasanta 
Romon kaj la tie martirigatajn samkredanojn. 
La ĉielo en la oriento estis jam ricevanta palan verdetan 
nuancon, kiu iom post iom ĉiam pli klare borderiĝis malsupre per la safrana koloro. La arboj kun arĝentaj folioj, la blankaj marmoroj de kampardomoj kaj la arkaĵoj de la akveduktoj, tirantaj sin tra la ebenaĵo al la urbo, elprofundiĝis el la 
ombro. Plilumiĝis grade la verdeco de la ĉielo, saturiĝante per 
orkoloro. Poste la sunleviĝo komencis rozbrili kaj lumigis la 
Albanan montaron, kiu aperis mirinda, palviola, kvazaŭ konsistanta el nuraj briloj. 
La tagiĝo spegulis sin en rosgutoj, tremantaj sur la folioj. 
La nelbulo maldensiĝis, malkovrante al la okuloj ĉiam pli 
vaste la ebenaĵon, la domojn troviĝantajn sur ĝi, tombejojn, 
urbetojn kaj arbotufojn, inter kiuj blankis la kolonoj de temploj. 
La vojo estis senhoma. La kamparanoj, kiuj portis legomojn en la urbon, ne aljungis ankoraŭ videble siajn vĉturilojn 
De la ŝtonplatoj, per kiuj la vojo estis pavimita ĝis la montaro, disiris en la silento la rebruo de lignaj ŝuoj, kiujn la voja- 
ĝantoj havis sur la piedoj. 
Poste la suno aperis trans la montaraj interpintoj, sed kune
stranga vido frapis la okulojn de la apostolo. Ŝajnis al li, ke la 
ora disko, anstataŭ leviĝi ĉiam pli alten sur la ĉielo, deŝovis 
sin de la montetoj kaj ruliĝas sur la vojo. 
Tiam Petro haltis kaj diris: 
-Ĉu vi vidas tiun lumon, kiu proksimiĝas al ni? 
-Mi vidas nenion, - respondis Nazarius. 
Sed Petro post momento parolis, ŝirminte la okulojn per la 
mano: 
-Iu venas al ni en la suna brilo. 
Iliajn orelojn tamen ne atingis plej eta bruo de paŝoj. 
Ĉirkaŭe estis tute silente, Nazarius vidis nur, ke for, malproksime, tremas la arboj, kvazaŭ iu ilin skuus, kaj la brilo 
disverŝiĝas ĉiam pli vaste sur la ebenaĵo. 
Li komencis rigardi kun miro la apostolon. - Rabeno! kio 
estas al vi? - li kriis maltrankvile. 
Kaj el la manoj de Petro la vojaĝa bastono elŝovis sin teren, 
la okuloj rigardis senĉese antaŭen, la buŝo estis malfermita, 
sur la vizaĝo bildiĝis miro, ĝojo, ravo. Subite li ĵetis sin surgenuen kun brakoj etenditaj antaŭen, kaj el lia buŝo eliĝis la 
krio: 
-Ho Kristo!... Ho Kristo!... 
Kaj li falis kapaltere, kvazaŭ li kisus ies piedojn. 
Longe daŭris la silento, poste en la mallaŭto aŭdiĝis plorrompataj vortoj de la maljunulo: 
-Quo vadis, Domine?... 
Nazarius ne aŭdis respondon, sed la orelojn de Petro atingis voĉo malgaja kaj dolĉa, kiu diris: 
-Kiam vi forlasas mian popolon, mi iras Romon, por ke 
oni krucumu min tie duafoje. 
La apostolo kuŝis surtere, kun vizaĝo en la polvo, senmova kaj silenta. Al Nazarius ŝajnis jam, ke li svenis aŭ mortis, 
sed li leviĝis fine, per la tremantaj manoj prenis la pilgriman 
bastonon kaj, nenion dirante, returniĝis al la sep montetoj de 
la urbo. 
Kaj la knabo, vidante tion, ripetis kiel eĥo: 
-Quo vadis, Domine?... 
-Romon, - respondis mallaŭte la apostolo. Kaj li revenis. 
Paŭlo Johano, Linus kaj ĉiuj kredantoj akceptis lin kun miro 
kaj timo des pli granda, ke ĝuste je la krepusko, tuj post lia 
eliro, pretorianoj ĉirkaŭis la loĝejon de Miriam kaj serĉis en 
ĝi la apostolon. Sed al ĉiuj iliaj demandoj li respondis nur kun 
ĝojo kaj trankvilo: 
-Mi vidis la Sinjoron. 
Kaj ankoraŭ en la sama vespero li iris en la tombejon en 
Ostriano por instrui kaj bapti tiujn, kiuj volis baniĝi en la 
akvo de la vivo. 
De tiam li venis tien ĉiutage, kaj post li venis amasoj, ĉiutage pli grandaj. Ŝajnis, ke el ĉiu martira larmo naskiĝas novaj konfesantoj kaj ke ĉiu ĝemo sur la areno eĥiĝas en miloj 
da brustoj. La cezaro vadis en sango, Romo kaj la tuta idolana mondo frenezis. Sed tiuj, kiuj jam havis sufiĉe da krimoj 
kaj frenezaĵoj, tiuj, kiujn oni piedpremis, tiuj, kies vivo estis 
konstanta malbonsorto kaj sufero, ĉiuj premitoj, ĉiuj mal- 
ĝojantoj, ĉiuj malfeliĉuloj venis por aŭskulti la strangan rakonton pri Dio, kiu pro amo al la homoj lasis sin krucumi por 
elaĉeti iliajn kulpojn. 
Trovante Dion, kiun ili povis ami, ili trovis tion, kion al
neniu povis doni ĝis tiu momento la tiama mondo: la feliĉon 
pro amo. 
Kaj Petro komprenis, ke nek la cezaro, nek ĉiuj liaj legioj 
venkos la vivan veron, ke superverŝos ĝin nek larmoj, nek 
sango kaj ke nur nun komenciĝas ĝia venko. Li komprenis 
ankaŭ, kial la Sinjoro revenigis lin de la vojo: ĉar tiu ĉi urbo 
de fiereco, krimoj, malĉasteco kaj potenco komencis esti lia 
urbo kaj duobla metropolo, el kiu fluis sur la tutan mondon 
la komando de la korpoj kaj de la animoj.
ĈAPITRO LXXI 
Fine plenumiĝis la tempo de ambaŭ apostoloj. Sed, kvazaŭ 
por finkroni la laboron, estis lasite al la fiŝkaptisto de Dio 
kapti du animojn eĉ en la malliberejo. La soldatoj Processus 
kaj Martinianus, kiuj gardis lin en la Mamertina malliberejo, 
akceptis bapton. Poste venis la horo de la turmento. Nero ne 
estis tiam en Romo. La verdikton eldonis Helius kaj Politetes, 
al kiuj la cezaro konfidis la regadon en Romo por la tempo de 
sia foresto. La aĝan apostolon oni subigis unue al la leĝordonita skurĝado, kaj la sekvintan tagon oni kondukis lin ekster 
la urban muregon, al la Vatikanaj montetoj, kie li devis suferi 
la krucpunon destinitan al li. La soldatojn mirigis la amaso, 
kiu kolektiĝis antaŭ la malliberejo, ĉar laŭ ilia imago la morto de simpla homo, plie de fremdulo, ne devus eksciti tian 
intereson, kaj ili ne komprenis, ke tiu ĉi aro ne konsistis el 
scivoluloj, sed el konfesantoj, kiuj deziris akompani al la loko 
de ekzekuto la grandan apostolon. Posttagmeze malfermiĝis 
fine la mallibereja pordego kaj Petro aperis meze de pretoriana taĉmento. La suno malleviĝis jam al Ostio, la tago estis 
serena kaj bela. Pro lia alta aĝo oni ne devigis Petron porti la 
krucon, ĉar oni kredis, ke li ne povus ĝin levi, nek oni metis 
forkegon sur lian kolon por ne malfaciligi la iradon. Li paŝis 
libera kaj la kredantoj povis vidi lin bonege. En la momento, 
kiam meze de la feraj soldataj kaskoj aperis lia blanka kapo, 
ploro aŭdiĝis en la amaso, sed preskaŭ tuj ĝi ĉesis, ĉar en la
vizaĝo de la maljunulo estis tiom da sereneco kaj tia ĝojo de 
ĝi radiis, ke ĉiuj komprenis, ke tio ne estas viktimo, kondukata al ekzekuto, sed venkinto, festanta sian triumfan marŝon. 
Tiel estis efektive. La fiŝkaptisto, ordinare humila kaj klinita, iris nun rekta, superanta per la kresko la soldatojn, plena 
de digno. Neniam oni vidis en lia sinteno tian majestecon. 
Ŝajnis, ke tio estas monarĥo, kiu paŝas antaŭen, ĉirkaŭita de 
siaj soldatoj kaj popolo. De ĉiuj flankoj sonis la voĉoj: "Jen 
Petro foriras al la Sinjoro". Ĉiuj kvazaŭ forgesis, ke atendas lin 
turmento kaj morto. Ili iris solene, sed trankvile, sentante, ke 
de post la morto sur Golgoto okazis ĝis nun nenio egale granda, kaj ke kiel la unua elaĉetis la tutan mondon, tiel tiu elaĉetos tiun ĉi urbon. 
Je la vido de la maljunulo pasantoj haltis envoje kun miro, 
kaj la konfesantoj, metante la manojn sur iliajn ŝultrojn, diris per trankvilaj voĉoj: "Rigardu, kiel mortas la justulo, kiu 
konis Kriston kaj predikis amon en la mondo". Kaj ili meditis, poste foriris, dirante al si: "Vere, tiu ne povis esti maljusta." 
Envoje silentiĝis la strata kriado kaj bruado. La procesio 
iris antaŭen meze de nove konstruitaj domoj, meze de blankaj kolonoj de temploj, super kies frontonoj etendis sin la 
ĉielo, profunda, paca kaj blua. Ili iris en silento; iafoje nur tintis la soldataj armiloj aŭ murmuris la flustro de preĝoj. Petro aŭskultis ilin kaj ĝojo ĉiam pli granda lumis sur lia vizaĝo, 
ĉar lia rigardo apenaŭ povis ĉirkaŭpreni tiujn milojn da konfesantoj. Li sentis, ke li plenumis la taskon, kaj li sciis jam, ke 
tiu vero, kiun li predikis dum la tuta vivo, surverŝos ĉion kiel 
ondo, kaj ke nenio jam povos ĝin bari. Tiel pensante, li levis 
la okulojn supren kaj diris: "Sinjoro, Vi ordonis al mi konkeri
ĉi tiun urbon, do mi ĝin konkeris. Vi ordonis al mi fondi ĉi tie 
Vian metropolon, do mi ĝin fondis. Ĝi estas nun Via urbo, 
Sinjoro, kaj mi iras al Vi, ĉar multa estis mia penado." 
Pasante preter temploj, li diris al ili: "Temploj de Kristo vi 
estos". Rigardante la homajn amasojn, svarmantajn preter li, 
li diris al ili: "Servantoj de Kristo estos viaj infanoj" kaj li iris, 
konscia pri la plenumita laboro, konscia pri sia merito, pri la 
povo, pacoplena, granda. La soldatoj irigis lin tra la Triumfa 
ponto, kvazaŭ malgraŭvole atestante lian triumfon, kaj kondukis lin pluen, al Naumachia kaj al la cirko. La kredantoj el 
Transtibro aliĝis al la procesio kaj tiel densa iĝis la popolamaso, ke la centuriestro, komandanta la pretorianojn, diveninte fine, ke li kondukas iun ĉefpastron, kiun ĉirkaŭas liaj fideluloj, maltrankviliĝis pro la tro malgranda nombro da soldatoj. Sed eĉ ne unu krio de indigno aŭ furiozo aŭdiĝis en la 
amaso. La vizaĝoj, spegulantaj la gravecon de la momento, 
estis solenaj kaj kune plenaj de atendo, ĉar kelkaj el la konfesantoj, rememorante, ke ĉe la morto de la Sinjoro la tero 
fendis sin pro teruro kaj mortintoj levis sin el la tomboj, pensis, ke eble nun ankaŭ okazos iuj videblaj signoj, post kiuj la 
memoro pri la morto de la apostolo ne forviŝiĝos dum jarcentoj. Aliaj diris eĉ al si: "Kaj eble la Sinjoro elektos la mortohoron de Petro por malsupreniri el la ĉielo, kiel Li promesis, kaj fari juĝon kontraŭ la mondo". Kaj en tiu penso ili rekomendis sin al la kompatemo de la Savinto. 
Sed ĉirkaŭe estis trankvile. La montetoj ŝajnis ĝui la varmon kaj ripozi en la suno. La procesio haltis fine inter la cirko kaj la Vatikana monteto. La soldatoj komencis nun fosi 
kavon, aliaj metis sur la teron la krucon, martelojn kaj najlojn,
atendante, ĝis la preparoj estos finitaj, dum la amaso, ĉiam 
trankvila kaj solena, genuiĝis ĉirkaŭe. 
La apostolo, kun kapo en radioj kaj oraj briloj, turnis sin 
lastfoje al la urbo. For, iom sube, vidiĝis la brilanta Tibro, 
trans ĝi la kampo de Marso, pli supre la maŭzoleo de Aŭ- 
gusto, sube la grandega banejo, kiun Nero ĝuste komencis 
konstrui, pli sube ankoraŭ la teatro de Pompejus, kaj trans ili 
Septa Julia, parte videbla, parte kaŝita de aliaj konstruaĵoj, 
multego da portikoj, temploj, kolonoj, tavole leviĝantaj konstruaĵoj, kaj fine for, malproksime, la montetoj, ĉirkaŭgluitaj 
per domoj - grandega homa svarmejo, kies limoj estis malaperantaj en blueta nebulo, nesto de krimo, sed ankaŭ de forto, de frenezo, sed ankaŭ de ordo, kiu iĝis la kapo de la mondo, sed kune ĝia leĝo kaj paco, ĉiopova, nevenkebla, eterna. 
Petro, ĉirkaŭita de la soldatoj, rigardis ĝin tiel, kvazaŭ rigardus sian posedaĵon reĝo kaj estro. Kaj li diris al ĝi: "Vi 
estas elaĉetita kaj mia". Neniu tamen, ne nur el la soldatoj, 
fosantaj la kavon, en kiun estis metota la kruco, sed neniu eĉ 
el la konfesantoj scipovis diveni, ke efektive staras inter ili la 
vera reganto de ĉi tiu urbo, ke malaperos la cezaroj, trafluos 
ondoj de barbaroj, jarcentoj pasos, kaj tiu ĉi maljunulo regos 
ĉi tie senhalte. 
Sed li, preĝante, rektiĝis subite kaj alten etendis la dekstran 
brakon. La ekzekutistoj haltis, kvazaŭ senkuraĝigitaj per lia 
sinteno; la konfesantoj haltigis ankaŭ la spiron en la brustoj, 
kredante, ke li volas ekparoli, kaj sekvis profunda silento. 
Kaj li, starante sur la altaĵo, komencis fari per la etendita 
brako la signon de kruco, benante en la horo de sia morto: 
-Urbi et Orbi!
En tiu sama mirinda vespero alia taĉmento da soldatoj kondukis sur Via Ostiensis Paŭlon el Tarso al la loko nomata 
Aquae Salviae. Ankaŭ lin sekvis aro da kredantoj, kiujn li estis konvertinta, kaj Li rekonis la pli intimajn konatojn, haltis 
kaj parolis kun ili, ĉar la gardistoj montris al li, kiel al roma 
civitano, pli da konsideroj. Post la pordego, nomata Tergemina, li renkontis Plautillan, filinon de prefekto, Flavius Sabinus, kaj vidante ŝian junan vizaĝon, surverŝitan de larmoj, 
diris: "Plautilla, filino de la eterna Savo, foriru en paco. Pruntu nur al mi vualon, kiun oni ligos ĉirkaŭ miaj okuloj en la 
momento, kiam mi estos foriranta al la Sinjoro". Kaj preninte la vualon, li iris pluen kun vizaĝo tiel plena de ĝojo, kun kia 
revenas hejmen laboristo, honeste laborinta la tutan tagon. 
Liaj pensoj, simile al tiuj de Petro, estis trankvilaj kaj serenaj 
kiel tiu vespera ĉielo. La okuloj medite rigardis la ebenaĵon, 
kiu etendis sin antaŭ li kaj la Albanan montaron, dronantan 
en lumo. Li rememoris siajn vojaĝojn, sian penadon kaj laboron, la batalojn, en kiuj li venkis kaj la komunumojn, kiujn li 
fondis en ĉiuj landoj kaj trans ĉiuj maroj, kaj li pensis, ke li 
bone meritis la ripozon. Li ankaŭ plenumis sian taskon. Li 
sentis, ke lian semaĵon ne disblovos jam la vento de malbono. Li preparis sin al la foriro kun la certeco, ke en la batalo, 
kiun lia vero proklamis kontraŭ la mondo, ĝi venkos, kaj senlima sereneco enfluis lian animon. 
La vojo al la loko de la ekzekuto estis malproksima kaj la 
vespero komencis krepuski. La montoj iĝis purpuraj, kaj iliaj 
bazoj dronis iom post iom en ombro. Brutaroj estis revenantaj hejmen. Tie kaj ie iris aretoj da sklavoj kun laborinstrumentoj sur la ŝultroj. Antaŭ la domoj, sur la vojo ludis infanoj, rigardante scivole la pasantan taĉmenton. Kaj en tiu vespero, en tiu klara, ora aero estis ne nur trankvilo kaj paco, sed 
ankaŭ ia harmonio, kiu ŝajnis levi sin de la tero al la ĉielo. 
Paŭlo aŭdis ĝin kaj lia koro pleniĝis per ĝojo ĉe la penso, ke 
al tiu muziko de la mondo li aldonis unu sonon, kiu mankis 
ĝis nun, kaj sen kiu la tuta tero estis "kiel tintanta kupraĵo kaj 
tiel sonaĉanta cimbalo". 
Kaj li rememoris, kiel li instruis al la homoj la amon, kiel 
li diris al ili, ke se ili eĉ disdonus sian havaĵon inter malriĉulojn kaj se ili eĉ konus ĉiujn lingvojn kaj ĉiujn misterojn kaj 
ĉiujn sciencojn, ili estos nenio sen la amo, kiu estas plenfavora, pacienca, kiu ne faras malbonon, ne deziras adoron, ĉion 
elportas, al ĉio kredas, ĉion esperas, ĉion eltenas. 
Li pasigis la jarojn de sia vivo instruante al la homoj tiun 
veron. Kaj nun li diris al si en la animo: kia potenco ĝin egalas kaj kio ĝin venkos? Kiel povas ĝin subpremi la cezaro, se 
li eĉ havus duoble tiom da legioj, duoble tiom da urboj kaj 
maroj kaj landoj kaj nacioj? 
Kaj li iris preni sian pagon kiel triumfanto. 
La irantaro forlasis fine la grandan vojon kaj flankiĝis orienten per mallarĝa irejo al Aquae Salviae. Sur la erikejo kuŝis 
ruĝaj sunbriloj. Ĉe la fonto la centuriestro haltigis la soldatojn, ĉar la momento venis. 
Sed Paŭlo, ĵetinte sur la ŝultron la vualon de Plautilla por 
kovri per ĝi siajn okulojn, lastfoje levis la pupilojn, plenajn de 
senlima trankvilo, al la pratempaj briloj de la vespero kaj pre- 
ĝis. Jes! la momento venis, sed li vidis antaŭ si grandegan 
vojon el vesperbriloj, kondukantan al la ĉielo, kaj en la animo li diris al si la samajn vortojn, kiujn li skribis antaŭe, konscia pri sia plenumita servo kaj pri la baldaŭa fino: "Bonan 
batalon mi batalis, la kredon mi konservis, la taskon mi plenumis, en la fino destinita al mi estas la krono de justeco".
ĈAPITRO LXXII 
Romo furiozis kiel antaŭe, tiel ke ŝajnis, kvazaŭ tiu urbo, 
kiu konkeris la mondon, komencas fine, pro manko de 
gvidantoj, disŝiri sin interne. Eĉ antaŭ ol batis la lasta horo de 
la apostoloj, venis la konspiro de Piso, kaj post ĝi sekvis tiel 
senpardona falĉado de la plej altaj kapoj en Romo, ke eĉ al 
tiuj, kiuj vidis dion en Nero, li ŝajnis fine dio de morto. Funebro falis sur la urbon, teruro ekloĝis en la domoj kaj koroj, sed 
la portikojn kronis hedero kaj floroj, ĉar malpermesite estis 
montri ĉagrenon pro la mortintoj. La homoj, kiuj vekiĝis matene, demandis sin, kies vico venos hodiaŭ. La procesio de 
fantomoj, tiriĝantaj post la cezaro, kreskis kun ĉiu tago. 
Piso pagis la konspiron per la kapo, kaj post li sekvis Seneca kaj Lucanus, Fenius Rufus kaj Plautius Lateranus kaj Flavius Scaevinus kaj Afranius Quintianus kaj la diboĉema ludkamarado de la cezaro, Tullius Senecio, kaj Proculus Araricus 
kaj Tugurinus kaj Gratus kaj Silanus kaj Proximus kaj Subrius 
Flavius, iam tutanime fidela al Nero, kaj Sulpicius Asper. Kelkajn pereigis la propra malnobleco, aliajn timemo, aliajn ri- 
ĉaĵoj, aliajn braveco. La cezaro, terurita per la sola nombro de 
la konspirantoj, kovris la muregojn per soldatoj kaj tenis la 
urbon kvazaŭ sieĝe, sendante ĉiutage centuriestrojn kun 
mortverdiktoj en suspektatajn domojn. La kondamnitoj rampis ankoraŭ humile en leteroj, plenaj de flatoj, dankante la 
cezaron pro la verdikto kaj testamentante al li parton de sia
havaĵo por savi la reston por la infanoj. Ŝajnis fine, ke Nero 
speciale transpasas ĉian mezuron por konvinkiĝi, kiagrade 
malnobliĝis la homoj kaj kiel longe ili toleros la sangan regadon. Post la konspirantoj oni ekstermis iliajn parencojn, amikojn kaj eĉ nurajn konatojn. La loĝantoj de luksaj domoj, 
konstruitaj post la brulo, elirante sur la straton, estis certaj, 
ke ili vidos tutajn vicojn da enterigoj. Pompejus, Cornelius 
Martialis, Flavius Nepos kaj Statius Domitius pereis, akuzitaj 
pri manko de amo al la cezaro; Novius Priscus kiel amiko de 
Seneca; Rufius Crispus estis senigita de la rajto je fajro kaj 
akvo tial, ke li estis iam edzo de Poppaea. La grandan Thraseason pereigis lia virto, multaj pagis per la vivo la altan devenon, kaj eĉ Poppaea iĝis viktimo de momenta ekscito de la 
cezaro. 
Kaj la senato rampis antaŭ la terura regnestro, konstruis je 
lia honoro templojn, faris oferdonojn pro lia voĉo, florkronis 
liajn statuojn kaj destinis al li pastrojn kiel al dio. La senatanoj 
kun tremo en la animoj iris Palatinon por glori la kanton de 
"Periodonices" kaj diboĉi kune kun li meze de orgioj de nudaj korpoj, vino kaj floroj. 
Kaj dume malsupre, sur la grundo, inundita per sango kaj 
larmoj, kreskis mallaŭte, sed ĉiam pli potence, la semaĵo de 
Petro.
ĈAPITRO LXXIII 
Vinicius al Petronius: 
"Ni scias ankaŭ ĉi tie, carissime, kio okazas en Romo, 
kaj kion ni ne scias, tion findiras al ni viaj leteroj. Se oni ĵetas ŝtonon en akvon, la ondoj disiras ĉirkaŭen, ĉiam pli kaj pli 
malproksimen, do tia ondo de frenezo kaj furiozo atingis el 
Palatino eĉ ĉi tien. Envoje al Grekujo estis ĉi tie la sendito de 
la cezaro, Carinas, kiu prirabis la urbojn kaj templojn por plenigi la malplenan trezorejon. Per la kosto de ŝvito kaj homaj 
larmoj oni konstruas en Romo domus aurea. Povas esti, ke la 
mondo ne vidis ĝis nun tian domon, sed ĝi ne vidis ankaŭ 
tiajn maljustaĵojn. Vi konas ja Carinason. Simila al li estis 
Chilo, antaŭ ol li pentis sian vivon per la morto. Sed la urbetojn, kuŝantajn proksime de ni, ne atingis ankoraŭ liaj homoj, 
eble tial, ke estas ĉi tie nek temploj, nek trezoroj. Vi demandas ĉu ni estas sekuraj. Mi respondos al vi nur, ke ni estas 
forgesitaj, kaj tion akceptu kiel respondon. Jen en la nuna 
momento el la portiko, kie mi skribas, mi vidas nian trankvilan golfon kaj sur ĝi, en boato, Ursuson, mallevanta reton en 
la klaran ondaron. Mia edzino ŝpinas ruĝan lanon apud mi, 
kaj en la ĝardenoj, en la ombro de migdalarboj, kantas niaj 
sklavoj. Ho, kia trankvilo, carissime, kaj kia forgeso pri la antaŭaj teruroj kaj doloroj! Sed tion ni ŝuldas ne al Parcoj, kiuj, 
kiel vi skribas, ŝpinas tiel dolĉe la fadenon de nia vivo; tio 
estas la beno de Kristo, nia amata Dio kaj Savinto. La suferojn
kaj larmojn ni konas, ĉar nia vero ordonas al ni plori fremdan 
mizeron, sed eĉ en tiuj larmoj estas al vi nekonata konsolo, ke 
iam, kiam forpasos la tempo de nia vivo, ni retrovos ĉiujn 
tiujn karajn personojn, kiuj pereis kaj pereos ankoraŭ pro la 
Dia instruo. Por ni Petro kaj Paŭlo ne mortis, sed naskiĝis en 
gloro. Niaj animoj vidas ilin kaj, dum la okuloj ploras, la koroj 
ĝojas ilian ĝojon. Ho jes, kara, ni estas feliĉaj per feliĉo, kiun 
nenio kapablas detrui, ĉar la morto, kiu estas por vi la fino de 
ĉio, por ni estas nur paso al ankoraŭ pli granda trankvilo, al 
pli granda amo, al pli granda ĝojo. 
Kaj tiel fluas ĉi tie niaj tagoj kaj monatoj en trankvilo de de 
la koroj. Niaj servistoj kaj sklavoj kredas, kiel ni, je Kristo, kaj 
ĉar Li ordonis amon, ni amas unu la aliajn. Ofte, kiam la suno 
subiras, aŭ kiam la luno brilas jam sur la akvo, mi kaj Ligia 
interparolas pri la pasinta tempo, kiu nun ŝajnas al ni sonĝo, 
kaj kiam mi pensas, kiel tiu kara kapo, kiun mi nun ĉiutage 
lulas sur la brusto, estis proksima al turmento kaj pereo, mi 
gloras tutanime mian Sinjoron, ĉar Li sola povis ŝin elŝiri el 
tiuj manoj, savi el la areno kaj redoni al mi por ĉiam. Ho, Petronius, vi ja vidis, kiom da konsolo kaj persisto en mizero, 
kiom da pacienco kaj kuraĝo kontraŭ la morto donas tiu instruo, venu do kaj vidu, kiom da feliĉo ĝi donas en la ordinaraj, ĉiutagaj horoj de nia vivo. Vidu, la homoj ne konis ĝis nun 
Dion, kiun ili povus ami, tial do ili ne amis unu alian kaj tio 
estis la fonto de ilia mizero, ĉar kiel lumo el la suno, tiel la 
feliĉo venas el amo. Ne instruis al ili tiun veron leĝodonantoj, 
nek filozofoj, kaj ĝi estis nek en Grekujo, nek en Romo, kaj se 
mi diras: nek en Romo, ĝi signifas: nek sur la tuta tero. La 
seka kaj malvarma instruo de la stoikoj, kiu altiras virtulojn, 
hardas la korojn kiel glavojn, sed pli ĝuste indiferentigas ilin
anstataŭ bonigi. Sed por kio mi diras tion al vi, kiu studis pli 
multe kaj komprenas pli multe ol mi. Vi ankaŭ ja konis Paŭ- 
lon el Tarso kaj ofte vi longe parolis kun li, do vi scias plej 
bone, ĉu kontraŭ tiu vero, kiun li proklamis, ĉiuj instruoj de 
viaj filozofoj kaj retoroj ne estas kiel pereemaj sapvezikoj kaj 
kiel vanaj sonoj sen signifo. Ĉu vi memoras la demandon, 
kiun li faris al vi: ' Kaj se la cezaro estus kristano, ĉu vi ne sentus vin pli sekuraj, pli certaj pri la posedo de tio, kion vi posedas, liberaj de timoj kaj trankvilaj pri via vivo?' Sed vi diris 
al mi, ke nia vero estas malamiko de la vivo, kaj nun mi respondas, al vi, ke se mi ripetus de la komenco de la letero tiujn ĉi tri vortojn: ' mi estas feliĉa!' mi ankoraŭ ne sukcesus 
esprimi al vi mian feliĉon. Vi diros al mi je tio, ke mia feliĉo 
estas en Ligia! Jes, kara! Tial, ke mi amas ŝian senmortan animon kaj ke ni amas unu la alian en Kristo, kaj en tia amo ekzistas nek disiĝo, nek perfidoj, nek ŝanĝoj, nek maljuneco, 
nek morto. Ĉar kiam pasos la juneco kaj beleco, kiam velkos 
niaj korpoj kaj venos la morto, la amo daŭros, ĉar daŭros la 
animoj. Antaŭ ol miaj okuloj malfermiĝis al la lumo, mi estis 
preta por Ligia meti fajron al la propra domo, sed nun mi 
diras al vi: mi ŝin ne amis, ĉar ami instruis min nur Kristo. Li 
estas la fonto de feliĉo kaj trankvilo. Ne mi diras tion, sed la 
realeco mem. Komparu viajn voluptojn, spicitajn per timo, 
viajn ĝuojn, malcertajn pri la morgaŭo, viajn orgiojn, similajn 
al enterigaj festenoj, kun la vivo de la kristanoj, kaj vi trovos 
pretan respondon. Sed por ke vi povu kompari pli bone, venu 
al niaj montetoj, al niaj ombrodonaj olivarbaroj, al niaj hederkovritaj bordoj. Ĉi tie atendas vin trankvilo, kiun vi delonge 
ne spertis, kaj la koroj, kiuj vin vere amos. Vi, havante animon 
noblan kaj bonan, devus esti feliĉa. Via penetrema intelekto
scios koni la veron, kaj kiam vi ĝin ekkonos, vi ĝin ekamos, 
ĉar oni povas eble esti ĝia malamiko kiel la cezaro kaj Tigellinus, sed esti al ĝi indiferenta scipovas neniu. Ho, mia Petronius, kune kun Ligia mi ĝojas pro la espero, ke baldaŭ mi vin 
revidos. Restu en sano kaj alvenu!" 
Petronius ricevis la leteron de Vinicius en Kumoj, kien li 
estis irinta kun la aliaj aŭgustanoj, sekvintaj la cezaron. Lia 
multjara batalado kontraŭ Tigellinus estis venanta al la fino. 
Petronius sciis, ke li devas en ĝi perei, kaj li komprenis la kaŭ- 
zojn. Laŭgrade kiel la cezaro falis ĉiutage pli malalten en la 
rolo de komedianto, arlekeno kaj ĉaristo, laŭgrade kiel li profundigis ĉiam pli en degeneran, abomenan kaj kune krudan 
diboĉadon, la altgusta "arbiter elegantiae" iĝis por li nur ŝarĝo. 
Eĉ kiam Petronius silentis, Nero vidis en lia silento mallaŭ- 
don, kiam li laŭdis, li vidis mokon. La brila patricio incitis lian 
memamon kaj ekscitis ĵaluzon. Liaj riĉaĵoj kaj mirindaj artverkoj iĝis objekto de avido tiel de la regnestro kiel de la ĉiopova ministro. Oni ŝparis lin ĝis nun pro la vojaĝo en Aĥajon, 
en kiu lia gusto, lia kompetenteco pri la grekaj aferoj povis 
esti utilaj. Sed iom post iom Tigellinus komencis persvadi al 
la cezaro, ke Carinas eĉ superas per la gusto kaj scio Petroniuson kaj ke li scipovos aranĝi en Aĥajo cirkoludojn, akceptojn, kaj triumfojn pli bone ol Petronius. De tiu momento Petronius estis perdita. Oni ne kuraĝis tamen sendi al li la verdikton en Romo. Same la cezaro kiel Tigellinus memoris, ke 
tiu kvazaŭ malhardita estetikulo, "ŝanĝanta nokton en tagon", 
okupita nur per voluptoj, arto kaj festenoj, kiam li estis prokonsulo en Bitinio kaj poste konsulo en la metropolo, montris 
mirindan laboremon kaj energion. Oni opiniis lin kapabla al 
ĉio, kaj oni sciis, ke en Romo li posedas amon ne nur de la
popolo, sed ankaŭ de la pretorianoj. Neniu el la konfidatoj de 
la cezaro povis antaŭvidi, kiel li kondutus en tiu okazo, ŝajnis do pli prudente logi lin el la urbo kaj atingi lin nur en provinco. 
Tiucele li ricevis inviton, ke kune kun la aliaj aŭgustanoj li 
venu en Kumojn, kaj li, kvankam li suspektis la ruzon, iris, 
eble por ne montri malkaŝan kontraŭstaron, eble por montri ankoraŭ foje al la cezaro kaj al la aŭgustanoj vizaĝon gajan, liberan de ĉiaj zorgoj, kaj triumfi lastan antaŭmortan 
venkon kontraŭ Tigeliinus. 
Dume tiu akuzis lin tuj pri amikeco kun la senatano Scaevinus, kiu estis la animo de la konspiro de Piso. La sklavojn 
de Petronius, restintajn en Romo, oni malliberigis, la domon 
oni ĉirkaŭigis per pretoria gardo. Sed li, eksciinte pri tio montris nek timon, nek embarasitecon, kaj diris kun rideto al la 
aŭgustanoj, kiujn li gastigis en sia propra belega palaco en 
Kumoj: 
-Ahenobarbus ne ŝatas rektajn demandojn, do vi vidos, 
kiel li konfuziĝos, kiam mi demandos lin, ĉu laŭ lia ordono 
oni malliberigis mian familia en Romo. 
Poste li anoncis al ili festenon antaŭ la "malproksima voja- 
ĝo" kaj estis ĝuste faranta la preparojn, kiam alvenis la letero de Vinicius. 
Petronius, ricevinte ĝin, iom enpensiĝis, post momento tamen lian vizaĝon lumigis la kutima sereneco kaj vespere en 
la sama tago li reskribis la jenon: 
"Mi ĝojas vian feliĉon kaj admiras viajn korojn, carissime, 
ĉar mi ne supozis, ke du geamantoj povas memori pri iu tria 
kaj malproksima. Vi dume ne nur min ne forgesis, sed vi volas eĉ venigi min en Sicilion por dividi kun mi vian panon kaj
vian Kriston, kiu, kiel vi skribas, tiel grandanime malavaras al 
vi la feliĉon. 
Se tiel estas, adoru lin. Mi pensas, mia kara, ke Ligian redonis al vi ankaŭ parte Ursus kaj parte la roma popolo. Se la 
cezaro estus alia homo, mi kredus eĉ, ke oni ĉesigis la persekutadon pro tiu via boparenceco kun li, kiun vi ŝuldas al tiu 
nepino, kiun Tiberius siatempe edzinigis al unu el Viniciusoj. 
Se vi tamen opinias, ke tion kaŭzis Kristo, mi ne diskutos kun 
vi. Jes! ne avaru al li oferdonojn. Prometeo ankaŭ oferis sin 
por la homoj, sed, eheu! Prometeo estas laŭdire nur elpensaĵo 
de la poetoj, dume kredindaj homoj diris al mi, ke ili vidis 
Kriston per la propraj okuloj Mi pensas kun vi, ke li estas la 
plej honesta el la dioj. 
La demandon de Paulo el Tarso mi memoras kaj konsentas, ke, se, ekzemple, Ahenobarbus vivus laŭ la instruo de 
Kristo, eble mi havus tempon por veni al vi sur Sicilion. Tiam, 
en la ombro de ĉefontaj arboj, ni interparolus pri ĉiuj dioj kaj 
pri ĉiuj veroj, kiel iam la grekaj filozofoj. Hodiaŭ mi devas 
doni al vi mallongan respondon. 
Nur du filozofojn mi volas koni; unu nomas sin Pyrrho, la 
alia Anakreonto. La ceterajn kun la tuta skolo de la grekaj kaj 
niaj stoikoj mi povas cedi al vi por malalta prezo. La vero lo- 
ĝas ie tiel alte, ke la dioj mem ne povas ĝin vidatingi de la 
supro de Olimpo. Al vi, carissime, ŝajnas, ke via Olimpo estas 
ankoraŭ pli alta, kaj starante sur ĝi, vi vokas al mi: ' Suriru, kaj 
vi vidos tian panoramon, kian vi ne vidis ĝis nun' . Sed mi respondas al vi: ' Amiko, mi ne havas piedojn!' kaj kiam vi legos 
ĉi tiun leteron ĝisfine, mi kredas, ke vi konfesos min prava. 
Ne, feliĉa edzo de reĝidino-Aŭroro! Via instruo ne estas 
por mi. Ĉu mi amu la bitinianojn, kiuj portas mian portilon,
la egiptanojn, kiuj hejtas en mia banejo, Ahenobarbuson kaj 
Tigellinuson? Je la blankaj genuoj de Ĥaritoj mi ĵuras al vi, ke 
se mi eĉ volus, mi ne povus. En Romo estas minimume cent 
miloj da homoj, havantaj aŭ malegalajn skapolojn, aŭ dikajn 
genuojn, aŭ trosekajn krurojn, aŭ rondajn okulojn, aŭ trograndajn kapojn. Ĉu vi ordonas al mi ami ankaŭ ilin? Kie mi 
trovu tiun amon, se mi ne sentas ĝin en la koro? Kaj se via dio 
volas, ke mi amu ilin ĉiujn, kial en sia ĉiopovo li ne donis al 
ili la formon, ekzemple, de la Niobidoj, kiujn vi vidis sur Palatino? Kiu amas belon, samfakte ne povas ami malbelon. Alia 
afero estas ne kredi je niaj dioj, sed oni povas ilin ami, kiel 
amis ilin Fidiaso, kaj Praksitelo, kaj Mirono, kaj Skopaso, kaj 
Liziaso. 
Se mi eĉ volus iri tien, kien vi min kondukas, mi ne povus, 
kaj ĉar mi ne volas, tial mi duoble ne povas. Vi kredas, kiel 
Paŭlo el Tarso, ke iam, trans Stikso, sur iuj Elizeaj kampoj vi 
vidos vian Kriston. Bone! Li mem diru al vi tiam, ĉu li akceptus min kune kun miaj ĝemoj, kun mia vazo el murho, kun 
miaj eldonaĵoj de Sosiusoj kaj kun mia Orharulino? Ĉe la penso pri tio mi sentas inklinon al rido, mia kara, ĉar eĉ Paŭlo el 
Tarso diris ja al mi, ke por Kristo oni devas rezigni la rozkronojn, la festenojn kaj voluptojn. Li promesis al mi, vere, alian feliĉon, sed mi respondis, ke por tio mi estas tro maljuna, 
ke miaj okuloj ĉiam trovos plezuron en la vido de rozoj, kaj 
ke la odoro de violoj ĉiam estos al mi pli agrabla: ol la odoro 
de malpura ' proksimulo' el Suburra. 
Jen la kaŭzoj, pro kiuj via feliĉo ne estas por mi. Sed estas 
krom tio unu kaŭzo pli, kiun mi rezervis por la fino. 
Nome, alvokas min Tanatoso. Por vi tagiĝis la vivo, sed por
mi la suno jam subiris kaj krepusko posedas mian kapon. Alie 
dirante, mi devas morti, carissime. 
Ne valoras longe paroli pri tio. Tia devis esti la fino. Vi, kiu 
konas Ahenobarbuson, facile tion komprenos. Tigellinus venkis min, aŭ pli ĝuste, ne! Miaj venkoj venis nur al la fino. Mi 
vivis, kiel mi volis, kaj mi mortos, kiel plaĉos al mi. 
Ne afliktiĝu pro tio. Neniu dio promesis al mi senmortecon, do ne renkontas min io neatendita. Krom tio vi eraras, 
Vinicius, asertante, ke nur via dio instruas morti trankvile. 
Ne. Nia mondo sciis antaŭ vi, ke kiam la lasta pokalo estas 
eltrinkita, estas tempo iri for, ripozi, kaj ĝi scias ankoraŭ fari 
tion serene. Platono diras, ke la virto estas muziko, kaj la vivo 
de saĝulo - harmonio. Se tiel estas, tiam mi mortos, kiel mi 
vivis, virte. 
Mi volus ankoraŭ vian dian edzinon adiaŭi per la vortoj, 
per kiuj mi salutis ŝin iam en la domo de la Aulusoj: ' Diversajn, tre diversajn mi vidis popolojn, sed vi senegala estas' . 
Do se la animo estas io pli ol opinias Pyrrho, tiam la mia 
flugos al vi envoje al la limoj de Okeanoso kaj sidos apud via 
domo en la formo de papilio, aŭ, kiel kredas la egiptanoj, de 
nizo. 
Alie veni mi ne povas. 
Kaj dume Sicilio ŝanĝu sin por vi ambaŭ en la Hesperidan 
ĝardenon, la kampaj, arbaraj kaj fontaj nimfoj ŝutu florojn sur 
vian vojon, kaj en ĉiuj akantaĵoj, en la kolonoj de via domo 
nestu blankaj kolomboj."
ĈAPITRO LXXIV 
Petronius ne eraris, vere. Du tagojn poste la juna Nerva, 
ĉiam sindona kaj fidela al li, sendis en Kumojn sian liberigiton kun sciigoj pri ĉio, kio okazis en la cezara kortego. 
La pereo de Petronius jam estis decidita. Oni intencis sendi 
al li en la sekvonta vespero centuriestron kun la ordono, ke 
li haltu en Kumoj kaj atendu tie pluajn disponojn. Alia kuriero, sendota post kelkaj tagoj, devis porti al li la mortverdikton. 
Petronius aŭskultis la novaĵojn de la liberigito kun sennuba 
sereneco, poste li diris: 
-Portu al via sinjoro unu el miaj vazoj, kiujn oni donos al 
vi antaŭ la foriro, Diru al li ankaŭ en mia nomo, ke mi dankas lin tutkore, ĉar tiamaniere mi povos antaŭi la verdikton. 
Kaj subite li komencis ridi kiel homo, kiu, kaptinte bonegan ideon, ĝojas antaŭe pro ĝia plenumo. 
Ankoraŭ en la sama vespero liaj sklavoj diskuris, invitante ĉiujn aŭgustanojn kaj ĉiujn aŭgustaninojn troviĝantaj en 
Kumoj al festego en la belega palaco de la arbitro de eleganteco. 
Li mem en la posttagmezaj horoj skribis en sia biblioteko, 
poste banis sin, post kio li ordonis al la vestiplicae vesti lin, kaj 
brila, belvestita, simila al dioj, li eniris por momento en la 
triclinium por rigardi per okulo de kompetentulo la faratajn 
preparojn, kaj poste en la ĝardenojn, kie servoknaboj kaj
junaj grekinoj el la insuloj plektis el rozoj kronojn por la festenontoj. 
Sur lia vizaĝo ne vidiĝis eĉ plej eta zorgo. La servistoj sciis, 
ke la festeno estos io eksterordinara, nur laŭ tio, ke li ordonis disdoni neordinarajn rekompencojn al ĉiuj, de kiuj li estis kontenta, kaj negrandan skurĝadon al ĉiuj, kies laboro ne 
plaĉis al li aŭ kiuj ankoraŭ antaŭe meritis riproĉon kaj punon. 
Al la citristoj kaj kantistoj li ordonis pagi malavare antaŭ la 
festeno, kaj fine, sidiĝinte en la ĝardeno sub fago, tra kies 
foliaro penetris la sunaj radioj, puntokovrantaj la teron per 
lumaj makuloj, li vokis al si Eunicen. 
Ŝi venis, blanke vestita, kun mirta branĉeto inter la haroj, 
belega kiel Ĥarito, kaj li sidigis ŝin apud si kaj, facile tuŝinte 
per la fingroj ŝian tempion, komencis rigardi ŝin kun tia admiro, kun kia artkonanto rigardas dian statuon, verkon de 
majstra skulptilo. 
-Eunice, - li diris al ŝi, - ĉu vi scias, ke jam delonge vi ne 
estas sklavino? 
Ŝi levis al li siajn trankvilajn, ĉielbluajn okulojn, kaj komencis nei kapmove. 
-Mi estas, sinjoro, ĉiam, - respondis ŝi. 
-Sed eble vi ne scias tion, - diris Petronius plu, - ke ĉi 
tiu palaco kaj tiuj sklavoj, kiuj plektas tie florkronojn, kaj ĉio, 
kio estas ĉi tie, kaj la kampoj kaj la brutaroj apartenas de hodiaŭ al vi. 
Eunice, aŭdinte tion, forŝoviĝis de li subite kaj per voĉo, en 
kiu ekvibris subita maltrankvilo, demandis: 
-Kial vi tion diras al mi, sinjoro? 
Poste ŝi proksimiĝis denove kaj komencis rigardi lin, palpebrumante pro teruro. Post momento ŝia vizaĝo iĝis pala kiel 
tolo, dum li ridetis senĉese kaj diris fine nur unu vorton: 
-Jes! 
Sekvis momento da silento, nur facila bloveto movis la foliojn de la fago. 
Petronius povus efektive kredi, ke li vidas antaŭ si statuon, 
skulptitan el blanka marmoro. 
-Eunice! - li diris, - mi volas morti serene. 
Kaj la knabino, rigardante lin kun korŝira rideto, flustris: 
-Mi obeos vin, sinjoro... 
Vespere la gastoj, kiuj ofte jam ĉeestis la festenojn ĉe Petronius kaj sciis, ke kompare kun ili eĉ la festenoj ĉe la cezaro ŝajnas enuaj kaj barbaraj, komencis alveni amase, kaj al 
neniu venis eĉ la penso, ke ĝi povus esti la lasta symposium. 
Multaj sciis, vere, ke super la eleganta arbitro pendis la nuboj 
de la cezara malfavoro, sed ĝi okazis jam tiom da fojoj kaj 
tiom da fojoj Petronius sciis dispeli ilin per unu lerta ago aŭ 
per unu kuraĝa vorto, ke efektive neniu supozis, ke minacas 
lin grava danĝero. Lia gaja vizaĝo kaj la kutima senzorga rideto plikonfirmis ĉiujn en tiu konvinko. La belega Eunice, al 
kiu li diris, ke li volas morti serene, kaj por kiu ĉiu lia vorto 
estis kvazaŭ vorto de orakolo, havis en siaj diaj trajtoj kompletan trankvilon kaj en la pupiloj iajn strangajn brilojn, kiujn 
oni povis konsideri ĝojo. En la pordo de la triclinium servoknaboj kun haroj en oraj retoj metis rozkronojn sur la kapojn 
de la venintoj, kune avertante ilin laŭ la kutimo, ke ili transpaŝu la sojlon per la dekstra piedo. En la salono oni sentis 
facilan aromon de violoj; lumoj brilis en diverskoloraj aleksandriaj vitraĵoj. Apud la benkoj staris grekaj knabinoj, kies 
tasko estis surŝprucigi per bonodoraĵoj la piedojn de la gastoj. Ĉe la muroj citristoj kaj atenaj kantistoj atendis la signon 
de sia ĥorestro. 
La vazaro brilis de lukso, sed tiu lukso ne pikis la okulojn, 
pezis al neniu kaj ŝajnis flori el si mem. Gajeco kaj libereco 
verŝis sin tra la salono kun la aromo de violoj. La gastoj, enirante ĉi tien, sentis, ke ne pendos super ili trudo, nek minaco, kiel okazis ĉe la cezaro, kie nesufiĉe altajn aŭ nesufiĉe trafajn laŭdojn oni povis pagi per la vivo. Baldaŭ do, je la vido 
de la lumoj, de hederornamitaj kruroj, de vinoj, glacitenataj 
en neĝa litaĵo kaj de rafinitaj maĝoj, gajiĝis la koroj de la festenantoj. Interparoloj komencis zumi vigle, kiel zumas abela aro super florkovrita pomarbo. Nur iafoje interrompis ilin 
eksplodo de gaja rido, iafoje murmuro de laŭdoj, iafoje tro 
laŭta kiso, metita sur blankan brakon. 
La gastoj, trinkante vinon, verŝis el la pokaloj po kelke da 
gutoj al la senmortaj dioj por havigi ilian zorgemon kaj afablecon al la mastro. Negrave, ke multaj el ili ne kredis je la 
dioj. Tiel ordonis la moro kaj superstiĉo. Petronius, kuŝante 
apud Eunice, interparolis pri romaj novaĵoj, pri plej novaj 
eksedziĝoj, pri amo, amaĵoj, pri vetkuroj, pri Spiculus, kiu 
famiĝis lastatempe sur la areno, kaj pri la plej novaj libroj, 
kiuj aperis ĉe Atractus kaj ĉe la Sosiusoj. Verŝetante la vinon, 
li diris, ke li verŝas ĝin nur honore al la cipra diino, kiu estas 
pli malnova kaj pli granda ol ĉiuj dioj, la sole senmorta, ĉiama kaj reganta. 
Lia interparolo estis kiel luma radio, kiu lumigas ĉiam alian 
objekton, aŭ kiel somera venteto, kiu tuŝas la florojn en ĝardeno. Fine li mansignis al la ĥorestro, kaj je tiu signo facile 
ekzumis la citroj, dum junaj voĉoj eksonis akompane. Poste 
dancistinoj el Koso, samlandaninoj de Eunice, komencis fulmeti per siaj rozaj korpoj de sub travideblaj vualoj. Fine egipta aŭguristo komencis aŭguri al la gastoj ilian estontecon laŭ 
moviĝado de ĉielarke koloraj doradoj, fermitaj en kristala 
vazo. 
Sed kiam ili estis jam sataj de tiuj amuzoj, Petronius leviĝis 
iom de sia siria kuseno kaj diris en senzorga tono: 
-Geamikoj! pardonu, ke dum la festeno mi turnas min al 
vi kun peto: nome akceptu ĉiu el vi, kiel mian donacon, tiun 
pokalon, el kiu li unue verŝis vinon honore al la dioj kaj je mia 
prospero. 
La pokaloj de Petronius brilis de oro, juveloj kaj majstraj 
skulptaĵoj, do kvankam disdonado de donacoj estis kutima en 
Romo, ĝojo superverŝis la korojn de la festenantoj. Iuj komencis danki kaj laŭte lin glori, aliaj diris, ke eĉ Jovo mem neniam honoris siajn gastojn sur Olimpo per similaj donacoj; 
estis fine ankaŭ tiaj, kiuj hezitis antaŭ la akcepto, tiel tiu fakto 
superis la ordinaran mezuron. 
Li dume levis supren la pokalon el murho, laŭ la brilo similan al ĉielarko kaj simple netaksebla, poste li diris: 
-Kaj jen estas tiu, el kiu mi verŝis honore al la cipra sinjorino. Neniu buŝo tuŝu ĝin de nun kaj neniu mano verŝu el 
ĝi honore al alia diino. 
Kaj li ĵetis la multekostan vazon sur la pargeton, surŝutitan 
per palviolaj floroj de safrano, kaj kiam ĝi frakasiĝis en malgrandajn pecetojn, li diris, vidante ĉirkaŭe mirplenajn rigardojn: 
-Miaj karaj, ĝoju, anstataŭ miri. Maljuneco, senforteco tio 
estas malgajaj kunuloj de la lastaj jaroj de la vivo. Sed mi 
donos al vi bonan ekzemplon kaj bonan konsilon: vidu, oni
povas ilin ne atendi, kaj antaŭ ol ili venos, foriri propravole, 
kiel mi foriras. 
-Kion vi volas fari? - demandis maltrankvile kelkaj voĉoj. 
-Mi volas ĝoji, trinki vinon, aŭskulti muzikon, rigardi tiun 
ĉi dian korpon, kiun vi vidas apud mi, kaj poste endormiĝi 
kun florkronita kapo. Mi jam adiaŭis la cezaron; ĉu vi volas 
aŭskulti, kion mi skribis al li adiaŭe? 
Dirinte tion, li eligis leteron de sub la purpura kuseno kaj 
komencis legi la jenon: 
"Mi scias, ho cezaro, ke vi atendas malpacience mian alvenon kaj ke via fidela koro de amiko sopiras min tage kaj nokte. Mi scias, ke vi surŝutus min per donacoj, konfidus al mi la 
prefektecon de la pretorio, kaj al Tigellinus vi ordonus esti tio, 
al kio la dioj lin kreis: gardisto de muloj en tiuj viaj bienoj, 
kiujn vi heredis, veneninte Domitian. Pardonu min tamen, 
ĉar mi ĵuras al vi je Hadeso kaj en ĝi je la ombroj de via patrino, edzino, frato kaj Seneca, ke mi ne povas veni al vi. La 
vivo estas granda trezorejo, mia kara, kaj mi sciis el tiu trezorejo elekti la plej valorajn juvelojn, sed estas ankaŭ en la vivo 
aferoj, kiujn mi ne povas plu elporti. Ho, mi petas vin, ne pensu, kvazaŭ al mi malplaĉis tio, ke vi mortigis vian patrinon, 
kaj edzinon, kaj fraton, ke vi bruligis Romon kaj sendis en 
Erebon ĉiujn honestajn homojn el via regno. Ne, mia pranepo de Kronoso. Morto estas la sorto de la homa idaro, kaj de 
vi oni ne povis esperi aliajn farojn. Sed vundi la orelojn ankoraŭ dum jaroj per via kantado, vidi viajn domitiusajn maldikajn krurojn, svingiĝantaj en greka militdanco, aŭskulti 
vian ludadon, vian deklamadon kaj viajn poemojn, mizera 
poeto el antaŭurbo, jen kio superis miajn fortojn kaj vekis 
sopiron al morto. Romo ŝtopas la orelojn aŭskultante vin, la
mondo vin priridas, kaj mi ruĝiĝadi pro vi plu ne volas, ne 
povas. La hurlado de Cerbero, mia kara, se ĝi similus eĉ vian 
kanton, estos al mi malpli malagrabla, ĉar neniam mi estis ĝia 
amiko kaj mi ne havas la devon honti pro ĝia voĉo. Restu 
sana, sed ne kantu, mortigu, sed ne skribu versaĵojn, venenu, 
sed ne dancu, bruligu, sed ne ludu citron - tion al vi deziras 
kaj tiun lastan amikan konsilon sendas al vi Arbiter elegantiae." 
La festenantoj rigidiĝis, ĉar ili sciis, ke se Nero perdus la 
regnon, tiu bato estus por li malpli kruela. Ili komprenis ankaŭ, ke la homo, kiu skribis tian leteron, devas morti, kaj krome ilin mem kaptis pala timo, ĉar tian leteron ili aŭskultis. 
Sed Petronius ekridis per rido tiel sincera kaj gaja, kvazaŭ 
ĝi estus plej senkulpa ŝerco, poste li kondukis la rigardon sur 
la ĉeestantoj kaj diris: 
-Ĝoju kaj forpelu la timon. Neniu bezonas fanfaroni, ke 
li aŭskultis ĉi tiun leteron, kaj mi mem fanfaronos per ĝi eble 
nur al Ĥarono en la momento de la transveturo. 
Poste li kapsignis al greka kuracisto kaj etendis al li la brakon. La lerta greko en unu momento ĉirkaŭligis ĝin per ora 
ligilo kaj distranĉis la vejnon ĉe la fleksoloko de la mano. La 
sango ŝprucis sur la kusenon kaj surverŝis Eunicen, kiu, subapoginte la kapon de Petronius, kliniĝis super li kaj diris: 
-Sinjoro, ĉu vi pensis, ke mi vin forlasos? Se la dioj volus 
al mi doni senmortecon kaj la cezaro la regadon de la mondo, eĉ tiam mi vin sekvus. 
Petronius ridetis, leviĝis iom, tuŝis per la buŝo ŝian buŝon 
kaj respondis: 
-Venu kun mi. 
Poste li aldonis:
-Vi min vere amis, mia dia!... 
Kaj ŝi etendis al la kuracisto sian rozan brakon, kaj post 
momento ŝia sango komencis miksi sin kaj unuiĝi kun lia. 
Sed li donis signon al la ĥorestro, kaj denove sonis la citroj 
kaj la voĉoj. Oni kantis unue "Harmodioson" kaj poste aŭdi- 
ĝis kanto de Anakreonto, en kiu la poeto plendas, ke li trovis 
foje ĉe sia pordo frostotremantan kaj plorantan la infanon de 
Afrodito: li kunprenis ĝin, varmigis, sekigis ĝiajn flugilojn, sed 
ĝi, sendanka, trapafis rekompence lian koron per sia sago, kaj 
de tiam forlasis lin la trankvilo... 
Kaj ili, apogitaj unu al la alia, belegaj kiel paro da dioj, aŭ- 
skultis, ridetante kaj paliĝante. Kiam la kanto estis finita, Petronius ordonis disporti plu vinon kaj manĝaĵojn, poste li komencis interparoli kun la pli proksimaj festenanoj pri aferoj 
vantaj, sed agrablaj, pri kiaj oni ordinare parolis ĉe festenoj. 
Fine li alvokis la grekon, ke li subligu por momento liajn vejnojn, ĉar li diris, ke regas lin dormemo kaj li volus ankoraŭ 
doni sin al Hipnoso, antaŭ ol Tanatoso dormigos lin por ĉiam. 
Li endormiĝis, vere. Kiam li vekiĝis, la kapo de la knabino 
kuŝis jam, simile al blanka floro, sur lia brusto. Tiam li apogis ŝin sur la kuseno por ŝin rigardi ankoraŭ fojon. Poste oni 
denove malligis al li la vejnojn. 
La kantistoj je lia signo kantis novan kanton de Anakreonto, kaj la citroj akompanis ilin tute mallaŭte por ne superbrui 
la vortojn. Petronius iĝis ĉiam pli pala, kiam tamen la lastaj 
sonoj eksilentis, li turnis sin ankoraŭ foje al la festenanoj kaj 
diris: 
-Geamikoj, konfesu, ke kune kun ni pereas... 
Sed li ne povis fini; lia brako ĉirkaŭprenis per la lasta movo 
Eunicen, poste la kapo falis sur la kusenon - kaj li mortis.
La festenanoj tamen, rigardante tiujn du blankajn korpojn, 
similajn al belegaj statuoj, komprenis, ke kune kun ili pereas 
tio, kio sola restis ankoraŭ en ilia mondo, nome la poezio kaj 
la belo.
EPILOGO 
Komence la ribelo de la gaŭlaj legioj sub la komando de 
Vindex ne ŝajnis tre minaca. La cezaro havis apenaŭ la 
tridek unuan jaron de la vivo kaj neniu kuraĝis esperi, ke la 
mondo povus jam baldaŭ esti libera de la inkubo premeganta 
ĝin. Oni rememoris, ke en la legioj jam plurfoje, eĉ dum la antaŭaj regadoj, okazis ribeloj, kiuj tamen pasis, ne kaŭzante 
ŝangon de la regnestro. Tiel en la tempo de Tiberius Drusus 
subpremis la ribelon de la panoniaj legioj kaj Germanicus la 
ribelon de la apudrejnaj. "Kiu povus, cetere," - diris la homoj, - "regi post Nero, se preskaŭ ĉiuj idoj de la dia Aŭgusto pereis dum lia regado?" Aliaj, rigardante kolosojn, prezentantajn lin kiel Herkulon, imagis malgraŭvole, ke neniu 
forto superos tian potencon. Estis ankaŭ tiaj, kiuj, de kiam li 
iris Aĥajon, sopiris lian revenon, ĉar Helius kaj Politetes, al 
kiuj li konfidis la regadon en Romo, regis eĉ pli sange ol li 
mem. 
Neniu estis certa pri sia vivo kaj havaĵo. La leĝo ĉesis defendi. Estingiĝis la homa digno kaj virto, malfirmiĝis la familiaj ligoj, kaj la malnobliĝintaj koroj eĉ ne kuraĝis allasi al si 
esperon. El Grekujo venis eĥoj pri senekzemplaj triumfoj de 
la cezaro, pri miloj da kronoj, kiujn li akiris, kaj pri miloj da 
konkurantoj, kiujn li venkis. La mondo ŝajnis orgio, sanga kaj 
arlekena, sed kune enradikiĝis la konvinko, ke venis la fino de 
virto kaj de seriozaj aferoj, ke alvenis la tempo de danco,
muziko, diboĉo, sango, kaj ke de nun tiel jam devas flui la 
vivo. La cezaro mem, al kiu la ribelo malfermis la vojon al 
novaj raboj, nemulte zorgis pri la ribelantaj legioj kaj pri Vindex, kaj ofte eĉ esprimis sian ĝojon pro tio. Li ankaŭ ne volis 
forlasi Aĥajon, kaj nur kiam Helius sciigis lin, ke plua prokrasto povas kaŭzi al li perdon de la regno, li vojaĝis al Neapolo. 
Tie denove li ludis kaj kantis, lasante preter la oreloj la 
novaĵojn pri ĉiam pli minaca sinsekvo de la okazoj. Vane Tigellinus klarigis al li, ke la antaŭaj ribeloj de la legioj ne havis ĉefon, dum nun estras ĝin viro, devenanta de la malnovaj 
akvitaniaj reĝoj, kaj krome militisto glora kaj sperta. "Ĉi tie," 
- respondis Nero, - "aŭskultas min grekoj, kiuj solaj scias 
aŭskulti kaj solaj indas mian kanton". Li diris, ke lia unua 
devo estas la arto kaj la gloro. Sed, kiam atingis lin la scio, ke 
Vindex proklamis lin aĉa artisto, li indigniĝis kaj vojaĝis al 
Romo. La vundoj, kaŭzitaj al li de Petronius, kiujn cikatrigis 
la restado en Grekujo, malfermiĝis denove en lia koro kaj li 
volis serĉi ĉe la senato justecon por tiel senekzempla ofendo. 
Ekvidinte envoje grupon fanditan el bronzo, prezentanta 
gaŭlan militiston faligitan de roma kavaliro, li konsideris tion 
bona aŭguro kaj de nun, se li rememoris la ribelantajn legiojn 
kaj Vindexon, li faris ĝin sole por ilin priridi. Lia enveturo en 
la urbon superbrilis ĉion, kion oni vidis ĝis tiam. Li veturis sur 
la sama ĉaro, sur kiu iam Aŭgusto festis sian triumfon. Oni 
ruinigis unu arkon de la cirko por malfermi la vojon al la procesio. La senato, la kavaliroj kaj sennombraj amasoj eliris al 
li renkonte. La muroj tremis de la krioj: "Saluton, Aŭgusto! 
saluton, Herkulo! saluton al vi, dia, unika, olimpa, pitia, senmorta!" Post li oni portis la akiritajn laŭrokronojn, la nomojn
de la urboj, en kiuj li triumfis, kaj skribitajn sur tabuloj nomojn de la majstroj, kiujn li venkis. Nero mem estis kvazaŭ 
ebria kaj demandis kun emocio la lin ĉirkaŭantajn aŭgustanojn: kio estis la triumfo de Cezaro kompare kun lia triumfo? 
La penso, ke iu el la mortuloj kuraĝus levi la manon kontraŭ 
tian majstron-duondion, ne povis trovi lokon en lia kapo. Li 
sentis sin vere olimpa, kaj pro tio mem sekura. La entuziasmo kaj freneza fervoro de la amasoj stimulis lian propran 
frenezon. Efektive, povis ŝajni en la tago de tiu triumfo, ke ne 
nur la cezaro, sed la tuta mondo perdis ĉian prudenton. 
Sub la floroj kaj amasoj da laŭrokronoj neniu sciis distingi abismon. Ankoraŭ en la sama vespero la kolonoj kaj muroj 
de la temploj kovriĝis per surskriboj, en kiuj oni citis la krimojn de la cezaro, minacis al li proksiman venĝon kaj mokis 
lin kiel artiston. De buŝo al buŝo pasis la diro: "Li kantis tiel 
longe, ĝis li vekis la kokojn (... gallos). Timigaj famoj komencis trakuri la urbon kaj kreskis ĝis monstra grandeco. Maltrankvilo ekregis la aŭgustanojn. La homoj, necertaj, kion elmontros la estonteco, ne kuraĝis esprimi dezirojn kaj esperojn, ili ne kuraĝis preskaŭ senti kaj pensi. 
Kaj li vivis plue nur per teatro kaj muziko. Interesis lin 
nove elpensitaj muzikinstrumentoj kaj nova akva orgeno, kiu 
estis provata sur Palatino. En sia infaniĝinta menso, nekapabla eĉ al unu konsilo aŭ faro, li imagis, ke projektoj de cirkoludoj kaj spektakloj, celantaj malproksiman estontecon, 
memfakte deturnos la danĝeron. Liaj plej proksimaj ĉirkaŭ- 
antoj, vidante, ke anstataŭ klopodi pri rimedoj kaj armeo, li 
klopodas sole pri esprimoj, trafe bildantaj la teruron de la 
situacio, komencis ankaŭ perdi la kapojn. Aliaj tamen pensis, 
ke li nur mistifikas sin mem kaj ceterajn homojn per citaĵoj,
havante en la animo timon kaj maltrankvilon. Efektive liaj 
agoj iĝis febraj. Ĉiutage miloj da novaj projektoj pasis tra lia 
kapo. Iafoje li salte leviĝis por kuri kontraŭ la danĝeron, ordonis paki sur veturilojn citrojn kaj liutojn, armi junajn sklavinojn kiel amazonojn, kaj samtempe venigi la legiojn el la 
oriento. Alifoje li pensis, ke ne per milito, sed per kanto li 
finos la ribelon de la gaŭlaj legioj. Kaj lia animo ridetis al tiu 
spektaklo, kiu devis okazi post perkanta pacigo de la soldatoj. Jen la legianoj ĉirkaŭos lin kun larmoj en la okuloj, kaj li 
kantos al ili epinicium, post kio nova epoko komenciĝos por 
li kaj por Romo. Iafoje li vokis pri sango; iafoje li deklaris, ke 
li kontentiĝos per la vicreĝeco de Egipto; li rememoris la aŭ- 
guristojn, kiuj antaŭdiris al li regadon en Jerusalemo, aŭ kortuŝiĝis per la penso, ke kiel migranta kantisto li perlaboros la 
ĉiutagan panon, kaj la urboj kaj landoj adoros lin ne plu kiel 
cezaron, la sinjoron de la tera disko, sed kiel kantiston, kian 
ĝis nun ne naskis la homaro. 
Kaj tiel li baraktis, frenezis, ludis, kantis, ŝanĝis la intencojn, ŝanĝis la citaĵojn, ŝangis la propran vivon kaj la vivon de 
la mondo en ian sonĝon sensencan, fantazian kaj kune teruran, en laŭtkrian aventuradon, konsistantan el pompaj esprimoj, aĉaj versoj, ĝemoj, larmoj kaj sango, kaj dume la nubo 
ĉe la okcidento kreskis kaj potenciĝis de tago al tago. La mezuro tropleniĝis, la arlekena komedio estis videble venanta al 
la fino. 
Kiam la scio pri Galba kaj pri aliĝo de Hispanujo al la ribelo 
atingis liajn orelojn, kaptis lin kolerego kaj furiozo. Li frakasis pokalojn, renversis tablon dum festeno kaj eldonis ordonojn, kiujn nek Helius, nek Tigellinus mem kuraĝis plenumi. 
Murdi la gaŭlojn loĝantajn en Romo, poste duafoje bruligi la
urbon, ellasi ĉiujn bestojn el la bestejoj kaj la metropolon 
transporti en Aleksandrion - ĉio tio ŝajnis al li faro granda, 
mirinda kaj facila. Sed la tagoj de lia ĉiopovo jam pasis kaj eĉ 
la antaŭaj kunkrimuloj komencis lin rigardi kiel frenezulon. 
La morto de Vindex kaj malpaco inter la ribelantaj legioj 
ŝajnis tamen denove klini la teleron de la pesilo al lia flanko. 
Jam novaj festenoj, novaj triumfoj kaj novaj verdiktoj estis 
antaŭdiritaj en Romo, kiam iun nokton el la tendaro de la 
pretorianoj venis sur ŝaŭmokovrita ĉevalo sendito, komunikante, ke en la urbo mem la soldatoj ekribelis kaj proklamis 
Galban cezaro. 
La cezaro dormis en la momento de lia alveno, sed veki- 
ĝinte, vane li vokis siajn korpogardistojn, postenantaj nokte 
ĉe la pordoj de la ĉambroj. En la palaco regis jam malpleno. 
Nur sklavoj rabis en pli malproksimaj anguloj, kion oni povis ankoraŭ momente rabi. Sed lia vido fortimigis ilin, kaj li 
vagis sola tra la domo, plenigante ĝin per krioj de teruro kaj 
malespero. 
Fine tamen la liberigitoj: Phaon, Spirus kaj Epaphroditus 
venis helpi lin. Ili volis, ke li forkuru, dirante, ke li ne rajtas 
perdi eĉ momenton, li tamen iluziis ankoraŭ. Kaj se li, vestita per funebra vesto, parolus al la senato, ĉu la senato rezistus al liaj larmoj kaj elokventeco? Se li uzus la tutan parolarton, la tutan elokventecon kaj aktoran talenton, ĉu iuj ajn 
en la mondo kapablus al li rezisti? Ĉu oni ne donus al li almenaŭ la prefektecon de Egipto? 
La liberigitoj, kutimintaj al flatoj, ne kuraĝis ankoraŭ rekte 
nei, ili avertis lin nur, ke antaŭ ol li povos atingi Forumon, la 
popolo disŝiros lin en pecojn, kaj minacis, ke se li tuj ne sur- 
ĉevaliĝos, ankaŭ ili lin forlasos.
Phaon oferis al li rifuĝon en sia domo, staranta ekster la 
Nomentana pordego. Post momento ili surĉevaliĝis kaj, kovrinte la kapojn per la manteloj, galopis al la ekstremo de la 
urbo. La nokto estis paliĝanta. Sur la stratoj tamen regis jam 
movado, anoncanta la eksterordinarecon de la momento. Soldatoj, jen unuope, jen en malgrandaj aretoj, diskuris tra la 
urbo. Jam proksime al la tendaro la cezara ĉevalo saltis subite 
flanken je la vido de kadavro. Tiam la mantelo deŝovigis de 
la kapo de la rajdanto kaj soldato, kiu ĝuste en tiu momento 
pasis preter li, konis la regnestron, sed, konfuzita de la eksterordinara renkonto, li salutis lin militiste. Rajdante preter 
la pretoria tendaro ili aŭdis tondrajn kriojn je la honoro de 
Galba. Nero komprenis fine, ke proksimiĝas la horo de morto. Kaptis lin timo kaj riproĉoj de la konscienco. Li diris, ke li 
vidas antaŭ si mallumon en la formo de nubo, kaj el tiu nubo 
klinas sin al li vizaĝoj, en kiuj li rekonas la patrinon, la edzinon kaj la fraton. Liaj dentoj klakis pro timo, tamen lia komedianta animo trovis kvazaŭ ian ĉarmon en la teruro de la 
momento. Esti ĉiopova sinjoro de la mondo kaj perdi ĉion 
ŝajnis al li plejsupro de tragedio. Kaj fidela al si mem, li ludis 
en ĝi la ĉefrolon ĝis la fino. Ekregis lin febro de citaĵoj kaj 
pasia deziro, ke la ĉeestantoj konservu ilin en la memoro por 
la postaj generacioj. Kelkfoje li diris, ke li volas morti kaj vokis Spiculuson, kiu mortigis plej lerte el ĉiuj gladiatoroj. Alifoje li deklamis: "Patro, patrin' , edzino vokas min al morto!" 
Trabriloj de espero tamen vekiĝis en li de tempo al tempo, 
vantaj kaj infanaj. Li sciis, ke li iras al morto, kaj samtempe li 
tion ne kredis. 
La Nomentanan pordegon ili trovis malfermita. Rajdante
pluen, ili pasis preter Ostriano, kie instruis kaj bapti, Petro. Je 
la tagiĝo ili estis en la domo de Phaon. 
Tie la liberigitoj ne kaŝis plu antaŭ li, ke estas tempo morti, 
do li ordonis fosi por si kavon kaj kuŝiĝis sur la tero. por ke 
ili povu precize mezuri la tombon. Sed je la vido de la elfosata 
tero ekregis lin timo. Lia dika vizaĝo paliĝis kaj sur la frunto 
aperis, kvazaŭ gutoj da matena roso, gutoj da ŝvito. Li komencis prokrasti. Per voĉo kaj tremanta kaj aktora li deklaris, 
ke la momento ankoraŭ ne alvenis, poste li komencis denove citi. Fine li petis, ke oni lin bruligu. "Kia artisto pereas!" 
ripetis li kvazaŭ kun miro. 
Dume alvenis sendito de Phaon kun la sciigo, ke la senato eldonis jam verdikton kaj ke la parricida estas punota laŭ 
la malnova moro. 
-Kia estas tiu moro? - demandis Nero per blankiĝinta 
buŝo. 
-Oni premos vian kolon per forkego kaj mortskurĝos vin, 
poste oni ĵetos la korpon en Tibron, - respondis akre Epaphroditus. 
Tiam li malfermis la mantelon surbruste. 
-Estas do la tempo! - diris li, rigardinte la ĉielon. Kaj li 
ripetis ankoraŭ fojon: 
-Kia artisto pereas! 
En la sama momento aŭdiĝis hufbruo de ĉevaloj. Tio estis 
centuriestro, venanta fronte de soldatoj por kunporti la kapon de Ahenobarbus. 
-Rapidu! - kriis la liberigitoj. 
Nero almetis ponardon al la kolo, sed li pikis sin nur per la 
timema mano kaj estis videble, ke neniam li kuraĝos enprofundigi la klingon. Tiam neatendite Epaphroditus puŝis lian
manon; la ponardo eniĝis ĝis la tenilo, kaj liaj okuloj elorbitiĝis, teruraj, grandegaj, timplenaj. 
-Mi alportas al vi vivon! - kriis la centuriestro, enirante. 
-Tro malfrue, - respondis Nero per raŭka voĉo. Poste li 
aldonis: 
-Jen estas fideleco! 
La morto fulmrapide komencis preni en posedon lian kapon. 
La sango el la dika nuko ŝprucis en nigra torento sur la 
ĝardenajn florojn. Liaj piedoj komencis bati la teron - kaj li 
mortis. 
Tagon poste la fidela Acte ĉirkaŭvolvis lin per multekosta 
teksaĵoj kaj bruligis sur aromplena ŝtiparo. 
Tiel pasis Nero, kiel pasas uragano, fulmotondro, brulo, milito aŭ pesto, dum la baziliko de Petro regas ĝis nun de la 
Vatikana altaĵo la urbon kaj la mondon. 
Kaj proksime al la iama Kapena pordego staras malgranda kapeleto kun iom defrotita surskribo: Quo vadis, Domine?


